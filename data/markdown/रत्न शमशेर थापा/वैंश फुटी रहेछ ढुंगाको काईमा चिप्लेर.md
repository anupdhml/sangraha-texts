---
title: वैंश फुटी रहेछ ढुंगाको काईमा चिप्लेर
author: रत्न शमशेर थापा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%A4%E0%A5%8D%E0%A4%A8_%E0%A4%B6%E0%A4%AE%E0%A4%B6%E0%A5%87%E0%A4%B0_%E0%A4%A5%E0%A4%BE%E0%A4%AA%E0%A4%BE
---

टक्टकिएर बकुल्ले बादलको  
प्वाँख-प्वाँखको दूधे जराबाट  
केशदेखि खुट्टाको बुढी औँलासम्म  
ओढाउन सेतो बर्को हरियालीलाई  
अर्घ चढाउँदै सूर्यलाई  
आरती उतार्न बालिएका  
मन्दिर, आँगन र चोक चोकमा  
कातेका बत्तीहरू निलेर सलक्क  
फुलिरहेछन् हिउँका फूलहरू झपक्क  
चहुरका जाँघ भरी  
नर्सरीका झ्यांग भरी  
पाखा र भन्ज्यांग भरी  
फुसफुसाउँदै बेसुरा राग फुकेर ।  
नियालेर प्रतिविम्ब  
बैँश ।  
निलो पोखरीमा  
फुटी रहेछ  
ढुंगाको काईमा चिप्लेर ।
