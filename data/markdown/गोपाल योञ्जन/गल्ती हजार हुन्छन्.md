---
title: गल्ती हजार हुन्छन्
author: गोपाल योञ्जन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%AA%E0%A4%BE%E0%A4%B2_%E0%A4%AF%E0%A5%8B%E0%A4%9E%E0%A5%8D%E0%A4%9C%E0%A4%A8
---

गल्ती हजार हुन्छन् यहाँ होश हराएको बेला  
एक्लै तिमी नआऊ म मातिएको बेला  
यी मेरा हातहरूले कहीँ घात गर्न सक्छ,  
अनि प्यारो गर्दागर्दै पाप पनि गर्न सक्छ  
रूपको के मूल्य हुन्छ म पशु भएको बेला  
एक्लै तिमी नआऊ, म मातिएको बेला  
कहीँ धर्म गर्ने निहूँमा बलिदान हुन नपाओस्,  
सम्पूर्ण अङ्ग बाँधी अत्याचार हुन नपाओस्,  
मेरा कामनाहरूले मलाई हराई दिन्छ,  
तिमीभन्दा तिम्रो यौवन कहीँ मनपराइदिन्छ  
रक्षक मलाई नसम्झ, म राक्षस भएको बेला  
एक्लै तिमी नआऊ, म मातिएको बेला
