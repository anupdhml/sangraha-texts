---
title: होसियार बुद्धिको मान्छेसँग !
author: उदय निरौला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%A6%E0%A4%AF_%E0%A4%A8%E0%A4%BF%E0%A4%B0%E0%A5%8C%E0%A4%B2%E0%A4%BE
---

रूखका पातलाई  
सडक पेटीलाई  
गुमनाम मान्छेलाई  
स्पर्श गरिरहेछ  
लगातार गुमनाम प्राणलाई  
थाहा भएन हावाको प्रकृतिको अमोल स्नेह  
थाहा भयो फगत हिंसा  
क्रोध, घृणा र दुर्गन्ध ।  
यहाँ यस्तै हुन्छ  
आकाशमा बादल लाग्छ  
वर्षात् हुन्छ, गाली गर्छ मान्छे  
आकाशमा घाम उदाउँछ,  
गर्मी बढ्छ  
गाली दिन्छ मान्छे  
पृथ्वी त्राण दिन्छ तर दुत्कार्छ त्यो प्रेम  
यहाँको मान्छे ।  
निःशुल्क हावा फेर्छ मान्छे  
तर, हावा कैद गर्छ-  
राजनीतिक मान्छे  
र पैसा तिराउन खोज्छ अबोध मान्छेलाई  
निःशुल्क झरना  
खोलाको पानी पिउँछ मान्छे  
तर, बाँध बाँध्छ  
राजनीतिक मान्छे  
र, शुल्क असुल गर्छ  
हुँदा-हँदा निःशुल्क टेक्न पाइने पृथ्वीलाई  
कैद गर्छ राजनीतिक मान्छे  
र, कर असुल्छ राजनीतिक मान्छे ।  
अबोध चरी हावामा स्वतन्त्र छे  
आकाशमा स्वतन्त्र छे  
उसको स्वतन्त्रताको आनन्द  
चोर्न खोज्छ मान्छे  
खासगरी राजनीतिक मान्छे  
खासगरी विचारको मान्छे  
सबैभन्दा खतरा कोही छ भने  
त्यो विचारको धुसा  
बाक्लै ओडेको मान्छे-मान्छेलाई खतरा छ ।  
वातावरणलाई  
जीवनलाई  
र, फूललाई खतरा छ !  
होसियार विचारको मान्छेसित  
होसियार बुद्धिको मान्छेसित !
