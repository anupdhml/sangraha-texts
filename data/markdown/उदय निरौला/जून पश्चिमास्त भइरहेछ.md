---
title: जून पश्चिमास्त भइरहेछ
author: उदय निरौला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%A6%E0%A4%AF_%E0%A4%A8%E0%A4%BF%E0%A4%B0%E0%A5%8C%E0%A4%B2%E0%A4%BE
---

पुतलीसडकको त्यो सेकुवा पसल नजिकै  
प्रतीक्षारत त्यो अप्सरा  
मसाज टेबुलभित्रबाट बाहिरिएकी छे  
पत्रकार क्यामरा क्लिक गर्छ  
नेता भटमास लिएर बङ्गुर चपाउँदैछ  
प्रतीक्षारत त्यो बिचरी  
समय व्यर्थ बढार्छे ।  
जून हाँस्दैहाँस्दै आफ्नो अक्षमा  
पश्चिम सरिरहेछ  
रात नाच्दैनाच्दै क्याफेभित्र छिरिरहेछ  
सिंहदरबार उता नजिकमा किच्च पल्टिरहेछ ।  
ह्याकिङमा व्यस्त छ एउटा नेता  
ब्रेनहरूको ह्याकिङमा  
डिलिट गरिरहेछ अवचेतन मस्तिष्क  
हिडेनमा रहेका इच्छाहरूलाई कैयौँपल्ट  
रिमुभ गर्छ  
तर हुँदैन डिलिट हुँदैन रिमुभ  
थाक्छ र त्यो ह्याकिङमा व्यस्त नेता  
प्रतीक्षारत अप्सरालाई कन्ट्याक्ट गर्छ  
तुरुन्त भेट्छ  
आकाशमा जून मुस्कुराउँछ  
अँध्यारोमा धुन गुन्गुनाउँछ ।  
अम्लिसोको पातले काटेका औँलाहरू  
नओबाउँदै सिंहदरबार र पुतलीसडक  
ठमेल र जमलका डान्सबार  
छिर्न जानेको त्यो मान्छे  
संविधानकै लागि  
जनताकै लागि  
सिंहदरबारको धूसा ओड्छ  
धूसा ओडेर मादकताका साथ  
सेकुवाको स्वादमा  
मसाज छिर्छ ।  
यी दुनियाँका पुराना कुराहरू हुन्  
हिटलरका पालामा मात्र हैन  
महाभारत कालमा पनि दुर्योधन त्यही गर्थ्यो  
र दुर्वासालाई वश गर्थ्यो  
द्रौपदीको भान्सा निखार्न  
र महत्त्वाकाङ्क्षा तिखार्न ।  
प्रकृति अलि भिन्न छे  
उसलाई दपेटेकोमा उसैमाथि खनिन्छे  
दृश्यभन्दा परको अदृश्य प्रकृति  
त्यसखालको मान्छेलाई पूर्णतः स्खलित गरिदिन्छे ।  
प्रतीक्षारत त्यो प्रकृति देवीलाई  
टेबुलमा नपुर्‍याउँदै ऊ स्खलित भइसक्छ  
रिजर्भ गरिएको त्यो बेड उसै खाली रहन्छ ।  
प्रतीक्षारत अप्सरा आफ्नो बाटो लाग्छे  
अलिकति उसको स्खलित अभिमान बटुलेर  
अलिकति सिंहदरबारको आर्थिक सहायता बोकेर  
पत्रकार क्यामरामा उङ्दैछ  
साहित्यकार अलमस्तले बियरमा कविता भएर डुब्दैछ  
र उता गाउँको किसान  
गिठ्ठा मासिएकोमा नेतालाई सराप्दैछ  
जून पश्चिमास्त भइरहेछ ।
