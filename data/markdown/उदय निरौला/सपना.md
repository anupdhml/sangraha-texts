---
title: सपना
author: उदय निरौला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%A6%E0%A4%AF_%E0%A4%A8%E0%A4%BF%E0%A4%B0%E0%A5%8C%E0%A4%B2%E0%A4%BE
---

अलि ! अघि एउटा  
मीठो सपना उठेको थियो  
सपना थियो आखिर  
बाटो नभेटेरै थान्को लागेछ ।  
कल्पनाको लहरो चढ्दै थियो उकालो  
कल्पना थियो आखिर  
थाँक्रो नपाएरै  
तलतिरै झरेछ ।  
कर्मका रेखाहरु कोरिँदै/मेटिँदै  
मेटिँदै/कोरिँदै  
किरमिर-किरमिर-छायाँजस्तो  
कहिले सरल बनेर  
कहिले बक्री बनेर  
कोरिँदै/मेटिदै  
थियो आखिर  
कोरिनु र मेटिनुको स्लेट ।  
धाँजा फाटेको-योजना  
फाटिन्छ-परिवर्तन खाडल  
खाडल जति गहिरिन्छ  
सतह पनि उतिनै फैलिन्छ  
जति सतह फैलिन्छ  
उति खाडल डरलाग्दो काल/महाकाल बन्छ  
द्वन्द्व बन्छ  
र बारुद बन्छ खाडल ।  
मेटिनु त खाडलले पर्छ  
तर मेटिन्छ योजनाको रेखा  
सपना थियो त्यो योजना  
सपनाको बगैँचामा यस्तै हुन्छ  
सपनामा भेटिएको  
सपनामै मेटिन्छ ।
