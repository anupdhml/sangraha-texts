---
title: दूबो
author: उदय निरौला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%A6%E0%A4%AF_%E0%A4%A8%E0%A4%BF%E0%A4%B0%E0%A5%8C%E0%A4%B2%E0%A4%BE
---

भीमकाय ढुङ्गाहरूले  
वर्षौंदेखि थिच्दाथिच्दै पनि  
अलिकति घाम चियाएर  
काप--कापबाट  
'दूबो' आकाश उभिएछ  
सुस्त--सुस्त हावा फेरेर  
प्वाल--प्वालबाट 'दूबो' झाँगिएछ ।  
   
ढुङ्गाहरूको पहाडे वजनजति किन नहोस्  
भासिएर माटोजति किन नदुखोस्  
तर थोरै भए पनि दुलो भेट्दा  
'दूबो' थिचिन जान्दैन  
अलिकति मात्र पनि उज्यालो पाउँदा  
'दूबो' किचिन मान्दैन ।  
'दूबो' उचालिनु नियतिको आस्था बढ्नु हो  
'दूबो' झाँगिनु प्रकृतिको बास्ना नमर्नु हो  
नत्र च्याप--च्यापबाट 'दूबो'  
बामे सर्ने थिएन  
काप--कापबाट दूबो  
ताती गर्ने थिएन ।  
यसैले दूबोको युधिष्ठिर पक्षलाई  
दुर्योदधन बारहरूले छेक्न सक्दैनन्  
आगो खन्याए पनि तुसारो घोप्ट्याए पनि  
आकाश लम्कनेउ सका पाइला अवश्य मेटिँदैनन्  
काप--कापबाट हुत्तिने उसको प्रक्रिया कदापि निमोठिँदैन  
जत्रोसुकै वजनले थिचे पनि  
जतिसुकै बारले छेके पनि  
आखिर  
दूबो--- आकाश उभिएछ  
दूबो--- सुस्त--सुस्त झाँगिएछ ।
