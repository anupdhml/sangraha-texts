---
title: समय
author: जगदीश घिमिरे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A4%97%E0%A4%A6%E0%A5%80%E0%A4%B6_%E0%A4%98%E0%A4%BF%E0%A4%AE%E0%A4%BF%E0%A4%B0%E0%A5%87
---

सङ्घर्षको जुवामा जोतिँदा--जोतिँदा  
जब मान्छे एक छाक खान पुग्ने हुन थालेको हुन्छ  
अनि तिमी उसको दाँत फुकाल्न थाल्छौ  
पराजय र धोकाको अग्निपरीक्षाबाट गलेर  
जब मान्छे बल्लतल्ल देख्न र चिन्न थालेको हुन्छ  
तिमी उसको दृष्टि खोस्छौ  
जीवन जहाँ मात्र बुझिन्छ र मात्र बाँचिन्छ  
जन्मेदेखि जहाँ केवल सिकिन्छ, सिकिन्छ, सिकिन्छ  
र कहिल्यैपनि जानिँदैन  
जहाँ, जब अलि--अलि जान्न थालिन्छ  
जहाँ, जब अलि--अलि बाँच्न थालिन्छ  
तिमी ठहर गर्छौ वृद्ध भएको  
अनि तिमी मृत्यु दिन्छौ  
समय, तिमी कति निष्ठुरी छौ।
