---
title: बालामुग्धोक्ति
author: राधानाथ शर्मा लोहनी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%A7%E0%A4%BE%E0%A4%A8%E0%A4%BE%E0%A4%A5_%E0%A4%B6%E0%A4%B0%E0%A5%8D%E0%A4%AE%E0%A4%BE_%E0%A4%B2%E0%A5%8B%E0%A4%B9%E0%A4%A8%E0%A5%80
---

कैले पनी नभननू कति लाज मानी  
धेरै रहन्न बुझ है भरिलो जवानी ।  
भन्नूह्वोस दिदि ! आज कती कुरा भो  
छाडेर मान पतिमा किन लठ् हुनूभो ।।१।।  
हावा सुगन्ध फुलको उडथ्यो बहाई  
सप्फा थियो गगन पूर्ण शशी उदाई ।  
भेटाई यै बखत चादर ताननूभो  
प्राणेशले, अरु कुरा त रहोस् जती भो ।।२।।  
आऊ प्रिये ! नगर वेर भनी मलाई  
राखेर काखबिच हात दुवै समाई ।  
ती लाल ‌ओठ मुखनेर पुर्याउनूभो  
लौ भन्न सक्दिन म ता पछि कुन्नि के भो ।।३।।  
पाल्नूह्वोस जसकासँग हाँस-खेल  
गर्दा बित्यो दिन उसैसँग गर्नु मेल ।  
येती भनें तर मसक्क समातनूभो  
भागेर लाज हिंडिगो अनि कुन्नि के भो ।।४।।  
बोल्दै नबोलि निउरी म बसीरहेथें  
हैरान पार्दछु भनी मनमा लियेथें ।  
के लाग्छ अइ जब नेत्र भिडाउनूभो  
हे बैनि ! माफ गर भन्दिन फेरि जे भो ।।५।।  
पैले कडा मन गरी छलले रिसाई  
चुपचापसाथ म बसें तर झट्ट आई ।  
हाँसें म कुत्कुति लगाइ जसै दिनूभो  
आफैं विचार गर बैनि ! पछी जती भो ।।६।।  
स्वाँ स्वाँ गरी पलङमा छलले निदाई  
बस्नूभयेछ म त क्यै पनि था\\' नपाई ।  
निर्धक्क चुम्बन गरें तब हाँस्नभो  
देखी भुतुक्क म भयें, अनि कुन्नि के भो ।।७।।  
हे बैनी ! धन्य रहिछौ नि उसै बखत् मा  
गछर्यौ कुरा भनि सुनें प्रियका सँगैमा ।  
मेरो त सारिबिच हात पुर्याउनूभो  
साँच्ची म भन्छु पछि जान्दिन के कसो भो ? ।।८।।  
सारा शरीरभरमा पसिना भिजेको  
चुल्ठो फुकी मुख मलीनपना लियेको ।  
लाली नदारत, यती सब था\\' पछी भो  
धेरै नसोध अरु जान्दिन के कसो भो ।।९।।  
(\*सूक्तिसिन्धु (फेरि), जगदम्बा प्रकाशन, २०२४)
