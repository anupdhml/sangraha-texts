---
title: बाँसमा
author: मुकुन्द प्रयास
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%81%E0%A4%95%E0%A5%81%E0%A4%A8%E0%A5%8D%E0%A4%A6_%E0%A4%AA%E0%A5%8D%E0%A4%B0%E0%A4%AF%E0%A4%BE%E0%A4%B8
---

तिमिले बोकेको  
हँसियाको टुप्पोले खोपेर  
बाँसघारिको एउटा बाँसमा  
किन लेख्यौ मेरो नाम ?  
धेरै वर्ष पछि  
बाले काट्नुभयो त्यही बाँस  
र बाख्राको टाट्नो बनाउनुभयो,  
पोहोर सम्म पनि  
बाख्राको घाँस थामेर उभिएको थियो  
मेरो नाम खोपिएको बाँस ।  
यसपालिको वर्षात नसकिदै  
मक्किएर ढल्यो टाट्नो  
मक्किन बाँकी बाँसको टुक्रामा  
अझै थियो मेरो नाम,  
त्यही टुक्रा झोसेर  
बाल्नुभो आमाले  
अँगेनोमा आगो  
र भुट्नुभो मकै भट्मास,  
आगोले बाँस डढेपछी  
मेरो नाम पनि डढ्यो बाँस सँगै  
र सकियो  
तिमिले बाँसमा लेखेको  
मेरो नामको इतिहास ।  
आज म सोंचिरहेछु  
यो कुराको खबर  
पठाउँ कि नपठाउँ तिमिलाई ?
