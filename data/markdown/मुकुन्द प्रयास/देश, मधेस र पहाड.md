---
title: देश, मधेस र पहाड
author: मुकुन्द प्रयास
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%81%E0%A4%95%E0%A5%81%E0%A4%A8%E0%A5%8D%E0%A4%A6_%E0%A4%AA%E0%A5%8D%E0%A4%B0%E0%A4%AF%E0%A4%BE%E0%A4%B8
---

भुईँचालो नआई  
बाढी पहिरो पनि नआई  
अथवा  
भुर्इँचालो, बाढी र पहिरो आएर एक्कैचोटी  
बगायो भने मेरो देशको पहाडलाई  
सँगै बग्नेछ  
मेरो छेउको सानो बिरालो  
एैंसेलुको झ्याङ  
र पहाडसँगै टाँसिएको नीलो आकाश बग्नेछ ।  
खोल्सादेखि खोल्सासम्म  
खुट्टा फारेर उभिएको इन्द्रेणी  
चर्दै गरेका भेडाको बथान बग्नेछ  
र झर्नेछ अलिक तल  
पहाडा टेकेर मात्तिएको हिमाल ।  
आमाको सुकाइराखेको रातो पछ्रयौरी  
कपालमा गाँसेको  
कपालजस्तै धागोको गुच्छा बग्नेछ  
डण्डिबीयो खेल्ने चौर  
तिर्खा मेट्ने पँधेरो  
र सुसस्ताउने चौतारो बग्नेछ ।  
बगिसकेपछि उचाई  
अरु के नै रहन्छ र  
पहाडसँगै पहाड बग्नेछ  
र छोपिनेछ मधेस  
छोपिनुभन्दा पहिल्यै  
रोईसक्नुपर्नेछ मधेशले  
त्यही अपराधबोधले  
कहिल्यै उभिन सक्नेछैन पहाड ।  
नबगोस् पहाड मधेसतीर  
आजै निम्तो भो  
उक्लियोस् मधेस पहाडतीर ।
