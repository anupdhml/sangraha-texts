---
title: भुइँमान्छे पहिलोदेखि पाचौँसम्म
author: राजेन्द्र थापा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%A5%E0%A4%BE%E0%A4%AA%E0%A4%BE
---

१  
जस्का नाममा नेपाली नोट छापिन्छ  
जस्का नाममा चुनावी भोट छापिन्छ  
भोको छ नाङ्गो छ, हो त्यै त हो नि भूँई मान्छे  
जस्का नाममा विदेशी भिख मागिन्छ  
२  
लोकतन्त्र भन्दा खेरी लुगातन्त्र सुन्छ  
संविधान भन्दा खेरी नयाँ धान बुझ्छ  
गलित छ, दलित छ, हो त्यै त हो नि भूइँ मान्छे  
जो जिन्दावाद भन्दा सिताभात ठान्छ  
३  
सामुहिक बलात्कार पछि रन्डी बनाइन्छ  
बलात्कारी हसाँइन्छ, यिन्लाई रूवाइन्छ  
थिचिन्छ, मिचिन्छ, हो त्यै त हो नि भूइँ मान्छे  
वोक्सी भन्दै यिन्लाई गु खुवाइन्छ  
४  
यिन्लाई बालेर यिन्कै सडक जलाइन्छ  
यिन्लाई ढालेर यिन्कै घर ढलाइन्छ  
ढलाइन्छ गलाइन्छ हो त्यै त हो नि भूइँ मान्छे  
जस्को नाममा जैले पनि सत्ता चलाइन्छ  
५  
जस्ले सास फेरेवापत भ्याट तिर्नु परेको छ  
जस्ले आस गरे वापत वली क्यास तिर्नुपरेको छ  
तिराइन्छ, पिराइन्छ हो त्यै त हो नि भूइँ मान्छे  
जस्को नाममा अरू कसैलाई संस्थानको शेयर दिलाइन्छ
