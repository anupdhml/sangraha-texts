---
title: शून्यकोष
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

मलाई पठायौ यो धरणीतल  
नानाविधि पाथेय उधारो दिएर  
सङ्कुल पथ हिंड्न  
आज, फर्कने बेलामा  
त्यसै कारण बसेछु खातामा  
हिसाब-किताब गरेर  
हेर्न तिम्रो हिसाब चुक्ता  
भयो कि भएन ।  
मेरो अँध्यारो जीवनमा  
स्पर्श ज्योतिको कसरी भएछ  
हे ज्योतिर्मय, तिम्रो दृष्टि  
फर्केर ममाथि, फेरि ता परेछ !  
निशाको अँध्यारोमा निशीथ पवन चलेको बेला  
भवसागर मनन-चिन्तनमा  
पाल टाँगी तरी हिंडी  
जीवन-तरणी  
तिमीले नै दिएको मृण्मय दीपको  
भीति-कातर ज्योतिमा  
आइपुग्छ तिम्र तट,  
तिमी,-चिन्मयकै  
-सन्धानमा,-  
मनमा लाग्छ टुङ्गियो होला अब  
अबका यी शेष दिनको  
समय शेष ।  
हिसाब शेषमा अहिले देख्छु  
जीवन खाताका पृष्ठमा  
लेखेर राखिएका अङ्कहरुका  
योग अनि वियोग फलमा  
मात्र एउटा, असार शून्य, लागेछ हातमा  
तिम्रो सान्निध्यमा, लिएर जान योग्य  
पाइनँ ता केही, जीवनोपार्जनमा !  
अहिले बुझ्छु हे महाजन  
तिम्रो ऋण-ग्रस्त म  
अझै पनि रहनैपर्छ ऋणी,  
मात्र,  
त्यही अनुभूति, हृदयमा बोकी  
तैल-रिक्त दीप म  
तिम्रो निकट  
आउँछु फर्की  
तैल-सिक्त गरेर  
फेरि पनि मलाई  
पठाउँछौ कि !  
यति दूर-धावन  
धरणीमा  
गहन गवेषण  
निविड रात्रिमा  
मेरो गतिको प्रगति पृथिवीपथमा  
अहिले पो  
जान्न पाएँ प्रभो,  
थियो मात्र, पथकै उत्तेजना-  
जीवनका योजना सब  
थिए खाली, असार कल्पना ;  
त्यस्तै भएन भने  
तिमी किन  
सदा स्थिर  
अटल भई  
रहेछौ स्वयं केन्द्रमा !!
