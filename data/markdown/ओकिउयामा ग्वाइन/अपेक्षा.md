---
title: अपेक्षा
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

विजन वनका बाँसुरीका डाक  
उडेर आएछ, उत्तर पवनमा  
चित्त-देह आकुल गरेर-  
अँध्यारोमा, अवगुण्ठत तानी  
पुष्प-माला सह सुरभित शरीर  
रमण-आतुर रमणी ऊ  
जाँदै छे होला  
कसको अभिसार ।  
पूर्व गगनका मसृण चन्द्र  
कृष्ण,-पक्ष रात  
चियाउँदै हेर्छ पृथिवीतिर  
हिंड्छे को ऊ आँचल छरेर  
सुगन्धसुरभि पछाडि, सिञ्‍चन गरेर  
उत्तर-समीरण- वेग  
उत्तर- आयन दिक्;  
कसको अशरीरी कायाको सुवासले  
व्याकुल भई उठ्छ मन  
मांसल देहको  
अति अभ्यन्तर,  
यो जो अहो ! कुन अभिसारिका  
बहँदै गई  
मेरो छेवैबाट ।  
त्यही अ-रुप देहको  
सुबासमा आकुल  
भएर उठ्छ प्रण  
त्यही अ-रुपाको अरुप भावनामा  
मिश्रित भएर  
दूरागत, बाँसुरीका तान  
मन उडाई, लगिदियो  
माटाको शरीर रह्यो स्थविर  
उपेक्षाले छाडेर, माटाको सङ्गीत अनि  
मधु-मालतीका सुमधुर घाण ।  
वंशवनका निविडमा  
मरीमरी, जूनकिरी उडेर  
खोज्दै छन् उसैलाई, छरिएर चारैतिर  
पूर्ण प्राण मेरो, चूर्ण भएर  
बतास- आकाशमा जाँदै छ उडेर ।  
मेरो अभिसार  
आउँछे ऊ कहिले  
मलाई कि चिरोन्मुख भई  
रहनै पर्छ पर्खेर ।
