---
title: देवालय
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

घनघोर वरखा  
तिमिर -अन्ध-तमासा  
दूर देवालय  
बसेको थिएँ, पूजाका डालो, सजाई जतन  
आशा-मिश्रणसँग ;  
बिति ता गयो अर्घ्यको लग्न  
देवालयमा पुरोहित आएन ।  
पूजाको क्षण टर्दै गयो  
पूजासामग्री सब, विफल भयो  
मनको आशा मनमै मर्‍यो  
घोर उपेक्षामा तप्त-आँखि-जल चुहुन थाल्यो ।  
तब त्यही क्षण  
सुनें बज्र-निनाद  
भएका कर्णकुहर छेडेर  
विद्युतपतन भूकम्प-चलन  
देवालय ध्वंसेर  
नाश भयो जलेर ;  
त्य्यसपछि, प्रलय शेष  
भएको थियो आकाशवाणी  
गम्भीर स्वर-  
हेर् अन्तर्दृष्टि खोली अहै मूढ  
तेरो नै अन्तस्थल अन्तःसत्त्वमध्ये  
रैछन् देवता तेरो  
विराजमान भएर ।
