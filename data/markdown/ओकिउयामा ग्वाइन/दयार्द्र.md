---
title: दयार्द्र
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

मेरो पर्णकुटीरको  
प्राचीर थिएन  
थियो मात्र, झिक्राका चार  
त्यसै कारण  
त्यसैका छेउ-छेउबाट  
शीतकम्पन पसेर  
शैत्यरात  
मलाई राखेको थियो थुरथुर पारेर ।  
तर,  
कुन्नि कसको महिमाले  
कुन दयावान्‌को दयाले  
रौद्र अङ्गुल, मेरो सन्धान-इच्छाले  
खोज्दै घुम्दै छ  
धेरै ढिलोको आज  
वसन्त प्रभातमा  
सहज रुपले ।  
त्यही स्पर्श अनुभव गरेर  
त्यसैका तापले  
उत्तप्त भएर  
घुमी हिंड्छु म  
वनचरी झैं  
विहङ्ग-विचरण-मुखरित  
वनवीथिकामाझ,  
पङ्ख फुकाली निर्मल बतासमा  
ढिलै भए पनि पाएको आनन्दले,-  
तिनलाई खोज्न,-  
जसको करुणाले  
पाएको छु मैले, यो वाचालता  
अन्तःशीला उत्सबट  
बहँदै जाँदै छ जुन  
त्यही कविताका उच्छृङ्खल लयले  
बाँधेर राख्न उनलाई  
मेरो अति अभ्यन्तर ।
