---
title: वन-समारोह
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

निशीथ-निकुञ्जमा तारकापुञ्ज  
भएछ अवलुप्त  
रविको रथ अब आगत  
जाग है जीव "उत्तिष्ठत जाग्रत " !  
भएछ बिहान विभोर वनका हरित्-प्राण  
आम्रशाखामा मञ्जरी चियाउँदै  
धरणी-धरातल चारैपट्टि मालती छर्दै  
मृदु आलोकको उछ्वासलाई  
प्रेम स्पृहोको कम्पन जसो  
दिदै छ फैलाई लास्यमय सुगन्धित घ्राण ।  
शाल्मल वनका पल्लव-पल्लवमा  
दूर्वादलका शिर-शिरमा  
नीहार-कणिकाका उज्ज्वल थोपामा  
अहिलेसम्म हेर, रहेछ झुन्डिएर  
निशाको शेष-वीणाको निसा  
हेर ऊ दिशा पूर्व-प्राङ्गणमा  
दिग्‌वलयछेउ  
उत्तर पश्चिम दक्षिण दिशामा  
वृक्षशिखाका शिखामाथिमाथि  
अनुदय रविको रथको प्रभामा  
म्लान रश्मि-राशि भिक्षा-मुद्रामा  
विनति गर्दै छ कस्तो विनीत भएर-  
हेर है प्राण,  
आज अभूत प्रभात  
जागेछ कस्तो उतावली गरेर  
चिरदिनको 'दिवस-आशा' ;  
चम्पक-वनमा पुष्प-पल्लवमा  
केतकीका रेणु-शिहरणमा,  
जाई, जुही, इन्द्रकमल, अनि चमेलीका  
सुन्ध-कम्पनमा  
मन्द-मन्द धींर गति तरणी ख्याई  
आउँदै गर्दै छ प्रभात-प्रभा  
शाल, ताल, तमाल, हिन्ताल अनि  
देवद्रुम-शिखरमाथि  
अति दूर, शुभ्र मेघ-मालिका उनेर  
जाँदै छ उडेर  
-आकाशान्तर,  
बाँकी रहे खालि, वनभालमा  
बालारेकको रक्तिम तिलक  
अनि, वन-समारोह-मेला ।  
पक्षिकलरवले  
मुखरित समूह वन  
प्वाँक फैलाई हुँदै छ मयूर-नर्त्तन  
अनि क्रोञ्च-कूजन  
पूर्वी पवनमा उडेर आउँदै छ  
दूरान्तदेखि ललित रागिणी  
वन-सभामा-  
द्वदार-द्रुमको शरीर बेह्री  
द्राक्षा-लतिकाको अन्ध अंशु  
धाउँछ ज्योतिका सन्धानमा  
रौद्रको पाल टाँगी  
तरी जान्छ तपन-तरणी  
आकाश-समुद्रमा  
कुन चाहिं अन्धकार  
देशको दिशामा ।
