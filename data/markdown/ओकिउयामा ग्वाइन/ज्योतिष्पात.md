---
title: ज्योतिष्पात
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

जीवनको दैन्य-पीडित दशामा  
थोत्रो गतिले  
घुम्दै हिंड्दै थिएँ  
जीर्ण-शीर्ण-वसन  
मलिन वेश  
(च्यातिसकी झरेको लुगामा  
मलिन वेशले )  
विश्व हाट---  
कतिन विपणीका भीड आफ्नै मन,---  
तब एकदिन, देखें---  
सूर्यकिरणले टल्काउँदै गरेको  
सानो द्रव्य एउटा  
पङ्कमाझ, मैला नालामा ;  
मनमा सोचें,  
हुन सक्छ केही  
अमूल्य निधि  
हीरा,-मणि, माणिक्य साजमा ;  
दारिद्रय पीडनको  
लुब्ध मन  
मुग्ध भयो  
चोरलेझैँ चौदिशा हेरेर  
हातले टिपें, हिलोमा पसेर  
नालाका फोहरले  
मलिन वेश  
अझ घृणित गरेर।  
कौतूहलवश मानिसका भीड  
चापेर आए मलाई घेरेर,-  
" अहै दरिद्र, के धन पाएस्  
सुँगुर जस्तो नालाका मैलले  
जीवन लिपेर" (दलेर)  
मुठी खोली दिएँ मैले देखाई  
जे थियो हातमा  
इतस्ततः गरेर  
हाँसे भुडी फुटुन्जेल  
परिहास गरी, सबैले हेरेर;  
'अहो मूर्ख ! तेरो अहोभाग्य,  
पाएछस् जीवनमा  
जीवनको मोल  
भित्केको काँचको एउटा टुक्रो  
कसैले फाली हालेको' (दिएको)  
छातीमा चेपेर, बोकी हिंड्छु त्यसैलाई  
त्यही भित्केको काँचको अंशलाई  
बुझ्न यति मात्र  
सकेको छु मः-  
धूलाका धराका कल्मषमाझ  
जीवनमाथि ज्योतिर्मयका  
ज्योतिष्पात भए  
सर्वाङ्ग जीवन,-  
भित्केका काँचका टुक्रा जस्ता  
फोहोर नालीमा,  
अमोल हीरा झैँ  
उठ्ने छ नैं  
उज्ज्वल भई ।
