---
title: खण्डचित्र
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

गिरि-वक्ष-विदारी उन्मत्त निर्झर  
हिंड्दै-हिंड्छ सागर-सन्धान  
मत्त पदचापले  
पथका विपाकले पथमै हराउँछ  
कसले जान्दछ कुन विशद विषादले;  
त्यो निर्झर छैन छैन त्यो निर्झर  
मात्र, मेरो व्यथित श्रवणमा आउँछ उडेर  
हाहाकार-ध्वनि उसको  
श्रावण वर्षणभर ।  
गन्ध-वितानका पङ्खमा चढेर --  
वसन्त व्याता चल्दै छ उडेर --  
मनमा हुन्छ मानो मेरो विस्मृति छोपेर  
त्यो पनि ता हराइहाल्छ  
वैशाखी हुरीका प्रकोप  
चढेर हृद्-आशाले  
कुन्नि कुन भग्नमनोरथ ;  
गन्ध-मृदुल त्यो वसन्त छैन, ना-इँ  
सुगन्ध-सुरभि ना-इँ !  
तपनको तापमा तप्त गगनमा  
दिगन्तको उसपारदेखि  
आउँछ कज्जल बादल  
पहाड बनेर अत्यन्त रोषले  
ढाल्नलाई स्निग्ध नीर  
यो धरणीको दग्ध वक्षमाथि  
अति नै मायाले -- ;  
आएर विहङ्ग अङ्गनमा  
टिपेर शेषका दुई एक क्षुद्र कणिका  
फर्कन्छ नीड  
सान्ध्य दीपहरु बल्न थाल्छन्  
द्वार-वातायन  
तर त्यहाँ विनीत विभाको  
सुप्त सभामा  
ऊ जो ना-इँ -- ऊ ता ना -- इँ !
