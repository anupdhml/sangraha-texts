---
title: ग्रन्थ सूचि
author: विमल कोइराला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%95%E0%A5%8B%E0%A4%87%E0%A4%B0%E0%A4%BE%E0%A4%B2%E0%A4%BE
---

अनुसन्धानको सिलसिलामा  
पाठ्य-सामग्रीको सूचि तयार गर्ने विद्यार्थी  
आफूभित्र हराएर  
बडो चिन्तित मुद्रामा लेख्दै हुन्छ,  
उसले तयार पारेको सूचिभित्र  
सम्पूर्ण विषयहरु आ-आफ्ना उपसंहारसँग  
आफै टोल्हाएर  
चुपचाप बसेकाछन्, त्यो  
ग्रन्थ सूचीमा  
विज्ञान छ-जसको शीर्षक "आधारशीलाको अभाव" छ  
दर्शन-जसको शीर्षक "विश्वासको संकट" छ  
वातावरण- जसको शीर्षक "एकदमै बिग्रँदो स्थिति" छ  
राजनीति-जसको शीर्षक "हराएको क्षेत्र" छ  
मानवता-जसको शीर्षक "पलायन" छ  
जनसंख्या- जसको शीर्षक "राष्ट्रीयताको प्रश्न" छ  
अर्थतन्त्र- जसको शीर्षक "संकट भित्रको संकट" छ  
यी तमाम शीर्षकहरुभित्र हराएर  
त्यो विद्यार्थी  
ग्रन्थ सूचि मिलाउनपट्टि होइन  
आफ्नो अस्तित्वपट्ट बढी केन्द्रित छ  
किन अचेल यस्तो संकट आर्इपर्छ  
किन अचेल हामी सबैलाई त्यो विद्यार्थीको जस्तै  
थुप्रै प्रश्नहरुले यसरी चिमोट्ने गर्छ ?
