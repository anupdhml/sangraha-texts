---
title: घरको आंधी
author: मनु मन्जिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A5%81_%E0%A4%AE%E0%A4%A8%E0%A5%8D%E0%A4%9C%E0%A4%BF%E0%A4%B2
---

उनी रिसाउंदा घरभित्र एउटा आंधी पस्छ  
झ्याल-ढोका, थाल र रिकापीहरू  
मस्तिष्क चर्कने गरी बज्छन् ।  
सारीको सप्को उनको पटुकीभित्र खांदिन्छ  
चुल्ठो फुक्छ असरल्ल  
तुफान उठ्ताको कालो बादलजस्तो ।  
हठात् गति बढ्छ हिंडाइमा उनको  
क्रोध उनको अनुहारमा गुरांसको खेती गरेर बस्छ ।  
घामका किरणहरू घरका भित्ताहरूमा ओइलाएर र्झछन्  
आंखाबाट मोती झारिरहेका कलिला नानीहरू  
दोस्रो काखतिर बसाई र्सछन् ।  
मेरो छातीमै मुख लुकाएर बसेका नानीहरू बोकेर  
कैले त म पनि आमा हुन्छु ।  
केहीबेर अंगेनामा चिसो उग्राएर बस्छ  
केहीबेर पूजाकोठामा लयहीन घण्टी बज्छ ।  
समय एकछिन घरभित्र विप्लव उफारेर मजा लिन्छ  
तर एकैछिन हो,  
आँधी घर हल्लाएर गइसकेको हुन्छ  
हेर्नु, अझै उनको अधरबाट जून खसेको हुंदैन ।
