---
title: पहराको साँघुरो बाटोमा
author: मनु मन्जिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A5%81_%E0%A4%AE%E0%A4%A8%E0%A5%8D%E0%A4%9C%E0%A4%BF%E0%A4%B2
---

पहराको साँघुरो बाटोमा  
हजुरसित भेट भएथ्यो .... !  
सोचेको थें-- हाम्रो भेट  
कुनै सहरतिर हुन्छ होला  
सोचेको थें-- हाम्रो भेट  
गाउँतिर हुन्छ होला !  
मैले त चौतारो सोचेको थें  
कुनै देउराली सोचेको थें  
नभए सपनामा भेटूँला  
नभए सम्झनामा भेटूँला ..... !  
तर, कहिल्यै नसोचेको  
पहराको साँघुरो बाटोमा  
हजुरसित भेट भएथ्यो !  
बाटो साँघुरो भएरै  
हजुरलाई छुन पाइयो  
यस्सो पन्छिएर .... हजुरको यात्रालाई  
बाटो दिन पाइयो !  
बाटो साँघुरो भएरै हजुरसँग एक क्षण  
सँगै उभिन पाइयो  
हजुरलाई भेट्ने कत्रो रहर मेरो  
पूरा गर्न पाइयो ।  
जीवनमा चौडा सडक नै  
जम्मै यात्रा होइन  
जीवनमा खुला मैदान मात्रै  
खुसीको परिभाषा होइन !  
जस्तो कि पहराको साँघुरो बाटोमा  
हजुरसित भेट भएथ्यो ......  
अनेक फराक संसारमा जो  
कहिल्यै सम्भव भएन !
