---
title: हामीजस्ताको मन
author: प्रोल्लास सिन्धुलीय
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A5%8B%E0%A4%B2%E0%A5%8D%E0%A4%B2%E0%A4%BE%E0%A4%B8_%E0%A4%B8%E0%A4%BF%E0%A4%A8%E0%A5%8D%E0%A4%A7%E0%A5%81%E0%A4%B2%E0%A5%80%E0%A4%AF
---

घर--व्यवहार  
बूढो माग्नेको टाउकोजस्तै फुल्दो छ  
'आऊ न बसौँ एकैछिन  
पहिलेको जस्तै मुस्कुराऊँ'  
-- म बर्बराउँछु  
'लौ न नि  
तरकारी त भुसुक्कै डढेछ'  
ऊ हड्बडाउँछे -- एउटा भाते हड्बडाइ ।  
म बस्छु एक्लै,  
कोठामा कोही नभएको जस्तोगरी  
र, प्रतीक्षा गर्छु  
मट्टितेल सिद्धिएको रित्तो स्टोभजस्तो नहुन्जेलसम्म मन ।  
'साँच्ची  
हामी सँगै घुम्न नगएको धेरै भयो हगि !'  
-- ऊ सम्झाउँछे  
म चुपचाप छु  
मलाई लाग्दैन कि हामीजस्ताले घुम्न पनि पाउँछन्  
ऊ मलाई नियाल्छे,  
'जिन्दावाद' र 'मूर्दावाद' नसुन्ने ढुङ्काको देउताजस्तो  
गजधम्म बसिरहेको  
र आफ्नै चित्त बुझाउनु सजिलो ठान्छे  
'आ, होस् ! छोरी छे, कस्लाई छाड्नु ?'  
बजारमा  
नपाइने कुरा केही छैन  
बरु हामीलाई नचाहिने कुरा धेरै छन्  
जस्तो कि राम्रो लुगा, मीठो खाना, सजिलो बासस्थान..... ।  
मलाई गर्व छ,  
मेरी स्वास्नी अरूजस्ती छैन  
मीठो खान रहर गर्दिनँ  
राम्रो लगाउने चाह राख्दिनँ  
दुई--चार पैसा हातमा पर्यो भने  
बजारमा पाइने  
सबभन्दा सस्तो तरकारी लिएर आउँछे ऊ  
मलाई थाहा छ  
चाहेर, नचाहेर  
मैले नै सिकाएको हुँ यी सब ।  
सँगै छौँ,  
एउटै घरमा  
एउटै कोठामा  
एउटै ओछ्यानमा  
उसले मलाई बुझेकी छे  
मैले उसलाई बुझेको छु  
बुझेर नै  
घरी ऊ मलाई नबुझेको जस्तो गर्छे  
घरी म उसलाई नबुझेको जस्तो गर्छु  
हामी  
समय हेरेर एकअर्काप्रति बुझ पचाउँछौँ ।  
डँढेलो लागेको भातजस्तो घर--व्यवहार र  
थोरै दालमा धेरै 'मस्र्याङ्दी सलल' गरेको जस्तो जिन्दगीमा  
लालचको कालो मन पुछेर  
हिमालजस्तै कठोर तर  
स्वच्छ जीवन बाँच्न चाहन्छौँ हामी ।  
ऊ मलाई हेर्छे र मन बुझाउँछे  
म उसलाई हेर्छु र मन बुझाउँछु  
त्यही रित्तो मनले  
हामी  
एकअर्कालाई माया गर्छौं ।  
रित्तो मनले गरेको माया  
असाध्यै मीठो हुँदोरहेछ ।
