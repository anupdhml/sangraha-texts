---
title: क्षमायाचना
author: प्रोल्लास सिन्धुलीय
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A5%8B%E0%A4%B2%E0%A5%8D%E0%A4%B2%E0%A4%BE%E0%A4%B8_%E0%A4%B8%E0%A4%BF%E0%A4%A8%E0%A5%8D%E0%A4%A7%E0%A5%81%E0%A4%B2%E0%A5%80%E0%A4%AF
---

भयो गजिन्द्रे !  
सपनाका कुरा नगर  
मैले छोरीलाई 'पाइलट बन्छु भन नानु' सिकाउन सकिनँ ।  
सानो धुरी छ मेरो  
उसका साना खुट्टाहरू छउन्जेल  
थेग्नेछ धुरीले उसलाई  
दुई पाखामा खुट्टा झारेर  
रमाउँदै ऊ चिच्याउ"छे--  
'बाबा !  
हेर्नोस् त बाबा !  
म कत्ति अल्गो भएँ  
हात्तीभन्दा अल्गो हगि !'  
म उसको  
चाहनालाई हेर्छु  
हात्ती चढेर  
हात्तीभन्दा अल्गो हुने चाहना  
र हेर्छु  
घरवरिपरि छरपस्टिएका  
आफ्नै सपनाका चिहानहरू,  
आफ्नै रहरका भग्नावशेषहरू ।  
भयो गजिन्द्रे !  
भविष्यका कुरा नगर  
मैले छोरीलाई 'डाक्टर बन्छु भन नानु' सिकाउन सकिनँ ।  
मसँग पनि थियोे छोरी--समय  
घोकाइएको थियो -- सुगारटाइ  
'ठूलो भएपछि के बन्छौ बाबु ?' -- कसैले सोध्थ्यो  
'डाक्टर बन्छु !' हौसिएर भन्थेँ म  
र, हृवात्त पस्थ्यो एकमुठी खुसियाली  
मेरो गाई नअटाउने घरमा  
वर्षा हुन्थ्यो स्याबासीको  
सुरु हुन्थे भविष्यवाणीका लम्बेतान भाषण ।  
डाक्टर बन्ने त्यही अनुहार बोकेर  
जब म गाउँमा निस्कन्थे  
सुरेन्द्रेले जित्थ्यो गुच्चामा,  
विनोदेले पछाथ्र्यो कुस्तीमा,  
उत्तेले उछिन्थ्यो दौडमा,  
कसैले फेरि सोध्थ्यो --  
'ठूलो भएपछि के बन्छौ बाबु ?'  
म हारेको अनुहार  
सुरोत्तमको बारीकै डिलमा छाडेर  
आँगनमा ओर्लिन्थेँ र भन्थेँ -- 'डाक्टर बन्छु !'  
उसैगरी हृवात्त पस्थ्यो खुसियाली घरभरि  
उसैगरी बर्सिन्थ्यो स्याब्बासीको फोहरा ।  
भयो गजिन्द्रे !  
उद्देश्यका कुरा नगर  
मैले छोरीलाई 'इन्जिनियर बन्छु भन नानु' भन्न सकिनँ ।  
बन भन्न सकिनँ--  
क्लारा जेट्किन  
फ्लोरेन्स नाइटिङ्गेल  
मदर टेरेसा  
अथवा पासाङ ल्हामु ।  
भयो गजिन्द्रे !  
आँट र हिम्मतका कुरा नगर  
डाक्टर बन्छु भनेर घोक्दाघोक्दा  
कन्डक्टरसमेत बन्न नसकेको अनुहार बोकेर  
मैले छोरीलाई 'ठूलो मान्छे बन्छु भन नानु' भन्न सकिनँ ।  
अचेल  
चुलोबाट फालिएको चिसो दाउराको ठुटो काँधमा बोकेर  
छोरी मेरो सम्मुखमा आउँछे  
र गर्जेर जवाफ दिन्छे --  
'बाबा !  
ठूली भएपछि म फुलनदेवी बन्छु !  
ड्याङ ! ड्याङ !! ड्याङ !!!'  
माफ गर गजिन्द्रे !  
मैले छोरीलाई  
'हारेको समय बन' भनेर सिकाउन सकिनँ ।
