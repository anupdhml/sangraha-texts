---
title: तिमीसँग माया लाउन
author: गणेश रसिक
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A4%A3%E0%A5%87%E0%A4%B6_%E0%A4%B0%E0%A4%B8%E0%A4%BF%E0%A4%95
---

लाखौँ जुनी कम हुन्छ  
तिमीसँग माया लाउन  
तिमीसँग माया लाउन ।  
यस्तो लाग्छ मेरो जन्म  
समय भन्दा अघि भयो  
भाग्य खोन्दै भौँतारिँदै  
थाहा नपाई उमेर गयो  
यो उमेरमा लाएको माया  
उधारो रहन्छ भन्छन्  
सत्य साँचो माया लाए  
अर्को जुनीमा पाउँछ भन्छन् ।  
अर्को जुनी कम हुन्छ  
तिमीसँग माया लाउन  
तिमीसँग माया लाउन ।  
जिन्दगीको आकाशमा  
ताराभन्दा सपना धेरै  
देखेको सपनाभन्दा  
बाँच्ने आयु साह्रै थोरै  
सपनाहरु पछ्याउँदा  
विरानो ठाउँमा पुगेँ  
थकाइ मार्न तिमी पाउँदा  
उमेरको भञ्ज्याङमा पुगेँ ।  
भञ्ज्याङ बिसाई कम हुन्छ  
तिमीसँग माया लाउन  
तिमीसँग माया लाउन ।
