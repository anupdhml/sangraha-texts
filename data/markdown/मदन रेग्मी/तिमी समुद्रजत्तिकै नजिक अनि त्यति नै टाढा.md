---
title: तिमी समुद्रजत्तिकै नजिक अनि त्यति नै टाढा
author: मदन रेग्मी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A6%E0%A4%A8_%E0%A4%B0%E0%A5%87%E0%A4%97%E0%A5%8D%E0%A4%AE%E0%A5%80
---

म आँधी र समुद्रबीच पानीको पहरामा  
तिमी समुद्रजत्तिकै नजिक  
अनि त्यति नै टाढा  
लाग्दछ यी बाक्ला रूखहरू  
र गुनगुनाउँदा धानका बालाहरू  
मेरो एकलासे बोझलो स्वतन्त्रता  
र यी पहाडहरू सबैभन्दा पीडाका मुहान भएर  
हात फैलाएर उभिएको छु  
जरा नभएको अजङ्गको रूखका फैलिएका  
हातका हाँगाजस्ता आँधीबेहरीको प्रतीक्षामा  
तिमी त्यसरी नै आयौ  
समुद्रको छलाङभन्दा पनि उत्कृष्ट  
भेटेँ/चिनेँ/पाएँ तिमीलाई  
र गुलाफका काँडाहरूसँगै रोइदिएँ  
तिमीसित बिदा मागेँ जब सदाका निम्ति  
मैले चिनिनँ कि...  
वियोगका रहरलाग्दा प्रक्रिया  
तिमीसित तिमीबाट पर  
जब म सर्पले डसेको विभ्रान्त निद्राबाट ब्यूँझएँ  
यो आउँदो-जाँदो दोहोरिने  
हत्यारा बिहान  
एक्लो म  
अनि मृत्युको राम्रो कुकुरसित खेल्दै  
तिमीसम्मै पुग्न खोज्ने  
तिमी समुद्रजत्तिकै नजिक  
अनि त्यति नै टाढा  
लाग्दछ अब त यसरी  
यी सुसेल्दा रूखहरूका माझ  
र गुनगुनाउँदा धानका बालाहरूका गीतको तरङ्गसितै  
हाँस्दै हरियो जवानमै मरिदिऊँ  
चुपचाप/निःशब्द/एक्लो  
तिमी समुद्रजत्तिकै नजिक  
अनि त्यति नै टाढा
