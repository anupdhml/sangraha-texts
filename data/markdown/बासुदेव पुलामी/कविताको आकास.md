---
title: कविताको आकास
author: बासुदेव पुलामी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AC%E0%A4%BE%E0%A4%B8%E0%A5%81%E0%A4%A6%E0%A5%87%E0%A4%B5_%E0%A4%AA%E0%A5%81%E0%A4%B2%E0%A4%BE%E0%A4%AE%E0%A5%80
---

पानीको एक थोपा शब्द  
वाफ बन्दै उठ्छ माथि अर्थको आकासतिर  
जहिले पनि अर्थ आकास जत्तिकै फराकिलो हुँदै जान्छ  
उत्तिकै रित्तो रित्तो हुँदै जान्छ।  
कविताको आकासमा  
उडिरहेका अर्थका बादलहरू कहिले एक-अर्कामा ठोक्किएर  
तल धर्तीबाट उठेका पानीको जरासम्मलाई हल्लाउँछ।  
कत्ति माथि उठ्न सक्छ र बादलको आकृतिमा अर्थ  
गह्रौ भइरहेर फेरि झर्छ नै तल  
धर्तीको छात्तीमा।  
कविताको आकास  
झलमल्ल तारा र जून लागेका रात हुन सक्छ  
घामका राता लालीमा चढेको क्षितीज हुन सक्छ।  
तर सँधै अर्थको पछिल्तिर दगुरिरहेका कुइरोले  
कविताको आकास नै अध्यारो बनाइँदिन्छ ।  
कविताको आकास  
कति माथि छ, कति गहिरो छ,  
अर्थका असिनाहरू सँधै आकास भेट्न नपाइँ झरिरहन्छ  
तल  
तल कतातिर ।
