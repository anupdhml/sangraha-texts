---
title: खस्तै गइरहेको पात
author: बासुदेव पुलामी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AC%E0%A4%BE%E0%A4%B8%E0%A5%81%E0%A4%A6%E0%A5%87%E0%A4%B5_%E0%A4%AA%E0%A5%81%E0%A4%B2%E0%A4%BE%E0%A4%AE%E0%A5%80
---

रूखको हाँगाबाट एउटा पात खस्छ  
सिङ्गो पृथ्विबाटै पनि एउटा रात खस्छ  
मेरै हो भन्ने यो जीवन पनि पृथ्वीको कुनै ठाउँमा कतै न कतै खस्छ।  
पात हरेक दिन खस्छ  
रात हरेक रात खस्छ ।  
निरन्तर खसिरहेका पानीका निर्बल थोपाहरू जस्तै  
हिजोबाट आज खस्छ र विलाउछ कतै  
आजबाट भोलि खस्छ र बिलाउछ कतै।  
म आफै पनि हिजोबाट आज एकदिन खसे  
मलाई भरै फेरि एकरात खस्नु छ  
मलाई भोलि अलिकता चोइटिनु छ।  
खसिसकेपछि  
तल कतातिर बिलाउछ निस्सिम सन्नाटामा समय।  
पात पनि माटै बन्छ  
मान्छे पनि माटै हुन्छ।  
पात = मान्छे ?  
तर कस्तो असीम सम्मोहन यो खसाईमा ?
