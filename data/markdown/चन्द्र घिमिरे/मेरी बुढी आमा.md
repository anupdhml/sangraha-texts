---
title: मेरी बुढी आमा
author: चन्द्र घिमिरे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9A%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%98%E0%A4%BF%E0%A4%AE%E0%A4%BF%E0%A4%B0%E0%A5%87
---

आमाको पावरहाउसले  
सँहदा लाखौँ मेगावाट ठक्कर,  
धैर्यता र मौनता  
लाइन बिनै घरमा ममताको बिजुली बल्छ ।  
उइल्यै माइतबाट आमाले  
लजाउँदै लेराएको बैँसको रँग  
आँख्ला आँख्लाबाट फुङ्ग उड्यो  
लहसिएर लोग्नेसित  
मायाले छोराछोरीसित  
डुब्नाले नाति नातिनासित  
बचेखुचेको दबिएर  
विधवा भाको सादा मजेत्रोसित ।  
लुटिँदा बोकिनन्  
उजूर--बाजूरको झोला  
बत्ती कातेको रात सन्तोकले निदाउँछ  
आमाको लाखबत्ति भाकल  
सन्तानकै लागि ।  
लिँदिनन्, मात्रै दिन्छिन्  
लाख गरे नि ओखती खाँदिनन्  
दूरदेशबाट फोनले  
'आमाऽऽऽ' भन्दिँदा हुन्छिन् निको  
आँसुले निथु्रक्क आशीष वर्षाउँछिन् ।  
प्यारो छ उनको खोटो आँखालाई  
बाको पहेँलिएको पुरानो फोटो  
र बाले जोडेको यो वृद्ध घर  
जहाँ सशरीर उनी मक्किइन् ।
