---
title: विरहिणीका उपर सखीको प्रश्न
author: लेखनाथ पौड्याल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A5%87%E0%A4%96%E0%A4%A8%E0%A4%BE%E0%A4%A5_%E0%A4%AA%E0%A5%8C%E0%A4%A1%E0%A5%8D%E0%A4%AF%E0%A4%BE%E0%A4%B2
---

जुटाइ शिरमा लटा वदन-क्रान्ति फुस्रो गरी  
बसी वजन ठाउँमा नयन नासिकामा धरी ।  
विचार कुन तत्वको गरदछ्यौ अकेली बनी  
सखी ! भन वियोगिनी हुनगयौ कि या योगिनी ?।।१।।  
शरीरभर बाहिरै झलकदा नशाजाल यो  
विशेष-रुचि-भङ्गको स(श) कल चित्तले देखियो ।  
झुकीकन महेशको गरदछयौ पुकारा पनी  
सखी भन वियोगिनी हुनगयौ कि वा योगिनी ? ।।२।।  
घडी विकट भस्त्रिका स्मरण हुन्छ नि:श्वासले  
घडी अचल भै तिमी अडदछयौ सुखाभासले ।  
विलक्षण छ वायुको गति बुझन्न केही पनी  
सखी ! भन वियोगिनी हुनगयौ कि वा योगिनी ?।।३।।  
वहाइ पसिना घना खलखली, सही कम्पन,  
बलैसित उठायिछौ सब सहस्र पत्रासन ।  
झिजो बहुत मान्दछयौ अलिक बात चल्दा पनी  
सखी ! भन वियोगिनी हुनगयौ कि वा योगिनी ? ।।४।।  
चढयो अब शनै: शनै: पवन कण्ठमा भन्दछयौ  
विशालतम विश्व यो सकल शून्य झै ठान्दछयौ ।  
बसी फगत सुन्दछयौ मधुर शान्त गुप्ती ध्वनि  
सखी ! भन वियोगिनी हुनगयौ कि वा योगिनी ? ।।५।।  
जिऊ सब शुकिशक्यो, पलक लाउँदीनै रती  
कुनै विषयमा पनी सुमुखि ? छैन भन्छयौ मति ।  
असम्भव छ के अहो अ-च-ल-यै हुनामा पनी  
सखी ! भन वियोगिनी हुनगयौ कि वा योगिनी ? ।।६।।  
घडी तिमि लगाउँछयौ फगत दृष्टि नाडीतिर  
घडी विविध चक्रको विषयतर्फ दिन्छयौ सुर ।  
विचारकन गर्दछयौ बहुत कुण्डलीको पनी  
सखी ! भन वियोगिनी हुनगयौ कि वा योगिनी ? ।।७।।  
घुमाइ मनमा सदा प्र ण व लाइ नै बेसरी  
निरन्त-र-त-रङ्गको मधुर तान एकै धरी ।  
मुनिव्रत लिंदालिंदै शुकिशक्ये यसै जीवनी  
सखी ! भन वियोगिनी हुनगयौ कि वा योगिनी ? ।।८।।  
चढयो चढनुसम्म यो अ-त-नु-वेघको वैभव  
खडा छ पिंजडविषे फगत \\'हंस\\' मात्रै अब ।  
म देखदिन खेचरी हुन विलम्ब कत्ती पनी  
सखी ! भन वियोगिनी हुनगयौ कि वा योगिनी ? ।  
निरन्जन निरीह निर्भय नि-तान्त निर्लेप यो  
स्वरुपकन देखदा मन सशङ्क मेरो भयो ।  
दया गर अलीकती, बुझिन मर्म कत्ती पनी  
सखी ! भन वियोगिनी हुनगयौ कि वा योगिनी ? ।  
(\*सूक्तिसिन्धु (फेरि), जगदम्बा प्रकाशन, २०२४)
