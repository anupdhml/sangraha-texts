---
title: मान्छे माटो गन्हाउँछ
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

दूबोको एक सुइरो पात म  
धरतीको काखीमा उम्रेको यौटा रौँ  
धरतीको काखी मलाई मीठो गन्हाउँछ ।  
माटोले लिपेको माटोको घ्याम्पाभित्र  
जाँडमा उब्जेको कीरा -- मान्छे  
माटो छिप्पेको जाँड गन्हाउँछ ।  
बालुवाको गर्भबाट जन्मेको कछुवा  
बालुवाको ओथ्रामा अन्डा पार्छु म  
ती अन्डाबाट धरतीको माया पल्हाउँछ ।  
अश्वमेध यज्ञ गरी छाडिएको घोडा म  
मेरा टापहरुको गतिलाई  
धुलो उठेर माटोले पछ्याउँछ ।  
चिलब्लेन चिलाइरहेको मेरो पैतालाभरि  
आफ्नै मानचित्र खोप्दै धरतीले  
क्षितिजदेखि क्षितिजसम्म यात्रा ओछ्याउँछ ।  
गौंथलीको मुखमा थोप्ला थोप्ला हिलो चेपिँदै  
अन्जुली जस्तो गूँडभरि सृष्टि बोकेर  
धरती मेरो घरको सिलिङमै टाँस्सिन आइपुग्छ ।  
खानीभित्रको मजदुर कि सबम्यारिनभित्रको नाविक होस्  
या त स्पेस-सटलभित्रको एस्ट्रोनट नै किन नहोस्  
मान्छे त हरक्षण माटो नै गन्हाउँछ
