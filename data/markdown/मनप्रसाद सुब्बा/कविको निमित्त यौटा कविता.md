---
title: कविको निमित्त यौटा कविता
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

उ कवि हो । त्यसैले उसलाई  
उसका कविताहरूमा कहिल्यै नखोज्नू ।  
त्यहाँ हुँदैन उ । बरू तिमी हुन्छौ, म हुन्छु  
र हामीजस्तै थुप्रै अरूहरू हुन्छन् ।  
उ त आफूलाई आफ्नो कोठाभित्रै छोडिराखेर  
निस्कन्छ कवितामा -- तिमी-हरू अनि म-हरू भएर ।  
उ आफ्ना घाउहरुलाई शब्दहरूको बिस्कुन बनाएर  
कविताको घाममा सुकाउँदैन  
अनि आफ्ना खुशी नै पनि दाँतमा चम्काएर  
कुनै टूथपेष्टको विज्ञापनमा हाँस्दैन उ ।  
बरू आफ्नो घाउको एक छेउबाट  
यस्तो गाउँको मानचित्र खिँच्छ कवितामा  
जुन गाउँ भर्खरै दङ्गामा परेर तहसनहस भएको छ ।  
शब्दहरूमा अवतरित कवि  
आफू हुनै पाउँदैन कवितामा  
त्यहाँ त हुन्छ उसले निर्माण गरेको यौटा हात्ती  
जसलाई छामेर अन्धा हातहरूले  
आ-आफ्नै विश्वास देख्ने गर्छन् ।  
कविताको मूल सडकबाट सँधै किनारिएको हुन्छ कवि ।  
कविको सास फेराइ  
र कविताको लय  
दुइटा अमिल्दा कुराहरू रहेछन् ।
