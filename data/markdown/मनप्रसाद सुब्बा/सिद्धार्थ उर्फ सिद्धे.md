---
title: सिद्धार्थ उर्फ सिद्धे
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

लुम्बिनीमा सिद्धार्थ जन्मेकै दिन  
लुम्बिनीदेखि टाढा पूर्वको एक कुनामा  
म जन्में ।  
न्वारानमा सिद्धिबहादुर नाम परे तापनि  
बाउले सिद्धार्थ भने  
तर पछि सप्पैले सिद्धे भन्न थाले ।  
बोजुले चैं माया गरेर सिद्धु भन्थिन् ।  
उता सिद्धार्थ  
दरबारको चौघेराभित्र हुर्कँदै गर्दा  
म यता बाख्राका पाठाहरूसित  
पखेरातिर उफ्रँदै थिएँ ।  
उ  
पुष्ट छाती भएका नर्तकीहरूले  
घेरिएर बसिराखेको बेला  
म  
कुप्री परेकी बोजुको अनुहारमा  
हजारौं चाउरीहरू सुम्सुम्याइरहन्थें ।  
यसरी बोजुसित बसिरहेको बेला एक दिन  
सासले मात्र 'सिद्धु ! सिद्धु !' भनिन्  
अनि 'पानी..' भने जस्तो गरिन्  
उठेर पानी ल्याइनपुर्याउँदै  
बोजु बितिन् ।  
अर्को कोठामा बाउ  
गानो दुखेर छटपटिरहेका थिए ।  
त्यसबेला त्यसरी मैले आफ्नो घरैभित्र देखेको-भोगेको  
जरा-रोग-मृत्यु  
उता सिद्धार्थले धेरै पछि  
तन्नेरी भएर मात्र देख्न पाए ।  
यस्ता कुरा देखेर  
सिद्धार्थ सन्यासी भए अरे  
म सिद्धे चैं  
यिनै कुरासित बाँच्न सिकेर  
अझ बढी संसारी भएँ ।  
सिद्धार्थले  
यी सबबाट मानिसको मुक्ति खोज्दै गर्दा  
म मेरा बाउको लागि जडिबुटी खोज्दै थिएँ  
अनि उसले राजदरबार त्याग्दा  
म  
आफ्नो बन्धक परेको घर उकास्ने युक्ति सोच्दै थिएँ ।  
पछि उ  
सिद्धार्थबाट सिद्ध हुँदै बुद्ध भयो ।  
म चैं  
सिद्धार्थबाट सिद्धे हुँदै सिद्धिएँ ।  
उसको पनि शरीर चैं  
मेरै जस्तो अस्सी वर्षमै सिद्धिएको हो  
तर उसको पुनर्जन्म भयो अनगिन्ती मूर्तिहरुमा  
मेरो पनि पुनर्जन्म भयो करोडौँ सिद्धार्थ उर्फ सिद्धेहरूमा ।  
जहाँ जहिले जुनै धातुमा जन्मे पनि  
उ त बुद्ध --- सँधै शान्त, सौम्य, निरपेक्ष ।  
जहाँ जहिले जुनै जातिमा जन्मे पनि  
म त सिद्धार्थ --- सँधै छटपटिरहेको .. भुटभुटिरहेको .. दौडिरहेको ...
