---
title: मेरो शब्द ( ? )
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

फूलको पराग यौटा अक्षर पाएँ ।  
एक छेस्का ढुङ्गा र एक चिम्टी माटो पनि मेरो हातमा आएर  
अक्षरहरू नै भइदिए । अनि यी अक्षरहरूलाई  
एक थोपा पसीना र एक थोपा आँसुले मुछेर  
यौटा शब्दको आकृति दिएँ  
र मेरो सासको गन्ध हालेर  
मेरो स्वरको तरङ्गसित छोडिदिएँ ।  
मबाट छुटेपछि  
त्यो शब्द पूरै डुलन्ते भयो ।  
जता गयो त्यतैको भयो । जोसित बस्यो उसैको भयो ।  
तर अडिएर कतै बस्न सकेन ।  
अचेल त्योसित मेरो कतै भेट भइहाले तापनि  
त्यसले मात्रै चिन्छ मलाई । म राम्ररी चिन्दिनँ त्यसलाई ।  
त्यसले कहिले काहीं बोलाउँछ मलाई । तर त्यसको स्वर  
निकै भिन्दै भएको छ । भिन्दै भइरहन्छ ।  
एक पल्ट सोधेँ त्यसलाई ---  
'तँ किन यसरी बद्लिरहन्छस् हँ, मेरो शब्द ?'  
त्यसले ठाडै जवाब दियो ---  
'अरे ! तिमी चैं किन बदलिन चाहँदैनौ ?  
के तिमीले आफूलाई कहिल्यै नबद्लिने भगवान सम्झेको?  
बद्लिरहनुमा आनन्द छ । बद्लिरहनुमा त  
गति छ अनि जीवन छ । बुझ्यौ ?'
