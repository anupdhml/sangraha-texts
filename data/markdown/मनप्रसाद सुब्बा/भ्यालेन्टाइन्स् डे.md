---
title: भ्यालेन्टाइन्स् डे
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

हृदयहरूको बजार यो  
अर्थात् हार्टहरूको हाटबजार ।  
सँधै नै लागिरहन्छ यो  
तर आज अझ ठूलो लागेको छ ।  
क्युपिडको काँड रोपिएको यौटा मुटु  
हिजै किनेर ल्याइराखेकोछु ।  
त्यो आज पठाउनुछ मेरो फेशनेबल वर्तमानलाई ।  
शब्दहरू छन् त्यसमा रेडिमेड गुलियो भावको ।  
लेख्नलाई घोरिरहने लन्ठै छैन ।  
रेडिमेड भावहरूको निकै भाउ छ बजारमा ।  
मुटु भनिने मासुका डल्लाहरूमा अचेल  
रोपिँदैन क्युपिडको कोमल काँड ।  
बरु दोब्रिएर कुत्कुती मात्र लागिरहन्छ ।  
पोहोर यै दिनको यौटा निम्तोमा जाँदा  
उसको कोठाभित्र  
रातो बलुन-मुटु हावामा हल्लिरहेथ्यो ।  
फर्किने बेलामा  
मेरो स्याडिस्ट ठट्टाको काँटीपिनले  
त्यो उत्तेजना फुल्लिएको बलुनमा  
प्वाल पारिराखेको थिएँ ।  
आज फेरि  
यो वर्तमानको नाइटोमा  
यौटा भ्यालेन्टाइन म्वाइ खाइदिनुछ ।
