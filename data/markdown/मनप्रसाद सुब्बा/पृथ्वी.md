---
title: पृथ्वी
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

उनीहरूले एक दिन मलाई  
विशेष अतिथि हो कि विशेष ग्राहक बनाएर  
यौटा यस्तो ठाउँमा पुर्याए  
जहाँ 'देवीदेवताहरू' र उनीहरूका प्रतिनिधि यक्षहरू मात्र थिए  
अनि ती प्रत्येकसित मेरो परिचय गराइयोl  
उनीहरू 'हल्लो' भन्दै मसित हात मिलाइरहेका थिए l  
उनीहरूका शरीरबाट निस्किरहेको अत्तर-बास्नाबिच  
मेरो पसिनाको गन्ध बेपत्ता होला जस्तो भइरहेको थियो l  
अनि जब त्यो भव्य भवनको खिड्कीबाट बाहिर हेरिपठाएँ  
पृथ्वी त कता हो कता टाढा लाग्यो ..  
म उकुसमुकुसिएँ  
भित्रभित्रै छटपटिएँ  
र त्यहाँबाट उम्कने उपाय सोच्न थालेँ...  
केही छिनपछि  
माझको मन्चबाट  
एक जना देवताले वक्तव्य दियो --  
'हामी पृथ्वी परिवर्तन गर्ने परिकल्पनामा लागिपरेकाछौं..'  
अनि उसले  
दिव्य पावर-पोइन्ट माध्यमद्वारा  
परिकल्पनाको प्रारूप प्रदर्शन गरिरहेको थियो l  
आफ्नो प्रस्तुति टुङ्ग्याउँदै उसले भन्यो --  
'आज हामीबिच हाम्रा अतिथि  
पृथ्वीको पल्लो पाखामा बस्नेहरूका एक प्रतिनिधि छन्  
(मतर्फ दाहिने हात तेर्स्याउँदै)  
उनले हाम्रो परिकल्पनामाथि मन्तव्य राख्नेछन् l'  
अकमक्क पर्दै उठें म  
तर अचम्म  
कि हठात् मेरो वाक्के कड्केर फुट्यो --  
'पृथ्वीलाई यसरी टाढा पार्ने यो अपृथ्वी  
जहाँ पसिनाको गन्धले निर्धक्क सास फेर्न पाउँदैन,  
कसको सृष्टि हो यो ?  
अपृथ्वीका अदृश्य अक्कलहरू  
किन पृथ्वीलाई पिर्ने परिकल्पनाहरू गरिबस्छन् ?  
ए पृथ्वीवासी हो !  
उठ  
अनि त्यो अपृथ्वीको अ-लाई  
च्वाट्ट छिन्ने गरी काट !  
त्यै अ-ले सिर्जेको हो यो दुरत्वको अँध्यारो भ्वाङ !'
