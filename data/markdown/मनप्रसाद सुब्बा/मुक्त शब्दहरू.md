---
title: मुक्त शब्दहरू
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

हिजो आधारातसम्मै  
तिमी मात्रै बोलेको बोलेकै  
मचाहिँ चुपचाप सुनेको सुनेकै  
तर आज  
मेरो निधार अनि आँखाहरूबाट  
शब्दहरू बर्सिंदैछन्  
तिनीहरूको पदचापमा लहर-लहर बज्छ मेरो महाकाव्यको धुन  
के तिमी सुन्दैछौ ?  
हैकम हाँक्ने थर्किँदो ढोलले  
धेरै अघिदेखि हो, एकोहोरो  
मेरो कानको जाली हिर्काइरहेको  
तर आज  
आफ्नै चेतनाको सङ्गिनी भाका  
हरेक कानमा तरङ्गिरहेछ  
तिमीलाई यो मनपरेन कि ?  
हीनताबोध गन्हाउने खास्टो फ्याँकेर  
नाङ्गो छातीबाट शब्दहरू बाहिर निस्किरहेछन्  
र ती शब्दहरूका पाइलामा सुनिन्छ  
यौटा नौलो मन्त्रोच्चारण  
के तिमी सुन्दैछौ ?  
यी शब्दको सासले फुकेर  
रूखका पात अनि घाँसहरू सर्सराइरहेछन्  
तिम्रो हातमा भएको खबरकागज पनि त कस्तरी फर्फराइरहेछ  
तिमी भने  
आफू छुँदै नछोइएको बहाना गरिबस्छौ ।  
तिम्रो बासी बेसुरा बेस्वादिलो छन्दबाट निस्केर  
यी शब्दहरू त  
मुक्त भइसकेका छन्  
तर तिमी चैं किन यति साह्रो  
चिन्तित भइरहनुपर्यो नि, महाशय ?
