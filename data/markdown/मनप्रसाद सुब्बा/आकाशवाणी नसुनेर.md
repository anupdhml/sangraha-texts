---
title: आकाशवाणी नसुनेर
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

अरे ! खै आकाशवाणी सुन्ने कानहरू ?  
दोकान छ भजन बज्ने सिडीको  
पूजा-सामग्रीको, धर्मपुस्तकको  
तर आकाशवाणी सुन्ने कानहरू चैं खै ?  
असार लाग्दै बियाड राखेको थिएँ  
खेतभरि विश्वास लहलह फलाऊँ भनेर  
तर खडेरीले छाती पटपट फुटिरहेछ  
खै कहाँ छ संसारी पूजा गर्नुपर्ने बाँसको अग्लो लिङ्गो  
रङ्गी-बिरङ्गी धजाहरू टुप्पा टुप्पामा बाँधिएको ?  
हामी सानो छँदा फेदाङमाले  
मुन्धुम फलाकेर उडाइपठाएको एक जोर परेवा  
आकाशमै अल्पियो कि !  
खै फेदाङमा ?  
देउताको नजरमा कोही छैन कि अचेल  
फेदाङमा उत्रिन लायक !  
घुङरिङ खुर्केर  
फुर्का  
फुर्का  
फुल्दा  
आस्था मीठो हाँस्थ्यो  
अरे ! तिगेनजोङना,  
कता हिँडेकी यसरी ठाँटिएर  
इयरफोनले दुवै कान बुच्च्याएर ?  
उता तिम्रा बाघ-छोरा र मान्छे-छोरा  
एकअर्कालाई मार्न लड्दैछन्  
+  
अचेल आकाशवाणी हुन्छ कि हुँदैन, जान्दैनौँ ।  
साँच्चि, डक्टर, भन्नोस् त  
मेरो यो स्टाइलिश टी-शर्टको पकेटदेखि  
मुटु कति टाढो छ हँ ?  
+  
कसले अपहरण गरेर कहाँ पुर्यायो नि मोजेजलाई  
जो आफ्ना दसवटा कानमा दसवटा आकाशवाणी बोकेर  
हामीबीच आएथ्यो एकपल्ट !  
+  
ती प्राचीन नाविकहरूले पाएको सरापको छायाँले  
हामीलाई अझै कम्ति पोल्दैन हौ !  
हम्किन आएको त्यो ठूलो समुद्री-चरा  
किन पो मारिपठायौ नि !  
आज मलाई  
त्यसको यौटा प्वाँख भए पुग्थ्यो  
म सिउरिन्थें शीरमा ठाडो ।  
+  
आकाशवाणी सुन्दैनौं ।  
खालि शब्दहरू छन् अचेल स्याउँस्याउँती  
अर्थहरू भत्काउँदै निस्केका छाडा शब्दहरू ..  
तिनीहरूकै एजेन्सीको सन्जालमा म एक उपभोक्ता  
कत्ति बेला फँसिसकेको हुन्छु ।  
चक्रव्यूहभित्र छु म अभिमन्यु  
निस्कनु कसरी? थाह छैन ।  
ओम तागेरा निङवाफुमाङ !  
मलाई उद्धार गर ।
