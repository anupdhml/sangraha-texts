---
title: मूलधारा अनि म
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

मूलधाराबारे मैले  
धेरै सुनेकोछु  
मूलधारा जो मसित सँधै द्रोणाचार्य खेलिबस्छ  
जबजब पनि मैले  
मूलधारामा मिसिन चाहें  
मलाई ढुङ्गे बगरमा हुत्त्याइयो  
मेरा अन्त्यहीन दुःखहरू नदेखिने-नसुनिने गरी  
मलाई कतै टाढा अनकन्टारमा  
यौटा सानो खोल्सा बग्न लगाइयो  
मसित मेरो आफ्नै मधुर सुर पनि छ  
जसलाई तर मूलधाराको भव्य स्वरसित  
मिल्नै दिइँदैन  
पहाड-बेँसीको श्वास-निःश्वाससितै  
मेरो छाती उठ्छ-बस्छ  
तर बेवास्ताको विस्तृत फैलावटबाट  
सुक्खा प्रतिध्वनि मात्र आइरहेको सुन्छु  
आज  
मेरो मनको आवाज भेल उर्ली उठेको छ  
मेरो आफ्नै गीतको वर्षाले  
निथ्रुक्क भिजेको छु म  
मेरो लाटो मुखभित्र  
यौटा साँच्चिकै जिब्रो उम्रेको छ  
अब मूलधाराको सङ्गीतमा  
मेरो आफ्नो सुरले यौटा ठाउँ नपाएसम्म  
मूलधाराले अह्राएको गीत म गाउने छुइनँ  
यसका चम्किला शब्दहरू सुनेर  
मोहनीले लाट्टिएझैँ हुने छुइनँ  
ती झिलिमिली शब्दहरू जो हमेशा  
मेरा आफ्ना शब्दहरूलाई लट्याउन आइरहन्छन्  
अहँ,  
म अब मूलधाराको लागि मरिमेट्दिनँ  
बरू मूलधारा आफै नै पो  
त्यसको आफ्नो घुमाउने दहबाट बाहिर निस्किआउनुपर्छ  
मेरो अनुहारलाई चिन्न  
मेरो धड्कनलाई बुझ्न
