---
title: धरती – २
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

अग्लो उठेका पहाड-पर्वतमा मात्र होइन  
तर ससाना दुःख-सुख बाँडिने  
हाम्रा सामान्य बातचितका ससाना पातहरुमा पनि  
धरती उचालिएको हुन्छ माथि-माथि !  
सानो अनुभूतिको आँकुरामा पनि  
धरती  
हलुकै थामिएर बसिरहन सक्छ ।  
भनौं भने यो धरती  
यौटा भोकोले खानपाएको  
एक थाल भातभन्दा गह्रौँ हुँदैन ।  
मदर टेरिजाको झीनो हातले  
कैय्यौंपल्ट उचालेर खेलाएको हो यो धरतीलाई ।  
अङ्गालोमै नअँटाउने बृहत होइन यो ।  
दुधमुखे नानीले चुसिरहेको  
आमाको स्तनको मुन्टाभन्दा ठूलो पनि होइन यो ।  
रोगीको एक-एक खोराक दवाइले बताउँछ  
कि धरती कत्तिसम्म मायालु हुन्छ !  
धेरै दिनको डुबाउपछि  
बल्ल धरती टेक्न पाएका  
ती पाइलाहरुलाई थाह छ  
कि धरतीको स्पर्श कत्ति मीठो हुन्छ !  
धरती लेख्नलाई कुनै भाषा नै पनि चाहिँदैन ।  
बस्, नलेखिएको सादा आकासमा  
कलमको टुप्पोले छोइदिनु मात्र पर्छ  
त्यहीँबाट धरती बढ्दै बढ्दै मनभरि भिज्छ  
अनि हाम्रो चेतनाभरि फैलिन्छ ।  
अर्थात् यौटा हाइफन् जस्तै सानो रेखा कोरिदिए पनि हुन्छ  
त्यै रेखा बढ्दै बढ्दै क्षितिज निर्माण हुन्छ  
अनि धरती  
हाम्रो आँखाभरि भरिन्छ ...
