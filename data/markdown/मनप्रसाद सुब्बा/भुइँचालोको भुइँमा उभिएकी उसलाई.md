---
title: भुइँचालोको भुइँमा उभिएकी उसलाई
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

फेरि एकपल्ट  
मानिसलाई  
नितान्त निस्सहाय प्रमाणित गर्न खोजेको छ भुइँचालोले  
मानिसका सोच र श्रम फुलेको सुन्दर स्वरूप  
क्यै हैन भन्न खोजेको छ भुइँचालोले  
भविष्यविरोधी यसले  
वर्तमानलाई बीच बाटोमै लछारपछार पारेको छ  
वर्तमानको बैँसमा म्वाइका अक्षर खोप्दै  
तिमी आफ्नै भाकामा भविष्य रच्दैथियौ, अनु !  
ती म्वाइका अक्षर  
अचानक भत्केर पुरिएको छ आज  
तर त्योभन्दा भयानक दृश्य त  
तिम्रा तर्सिएका आँखा र लाटिएको मुखमा देखिरहेछु ...  
उठ, अनु !  
तिम्रा आँखाहरू उत्तिकै उर्वर छन् सपनाहरू उम्रनलाई  
तिम्रा बान्किला ओंठमा बसिराखेको  
त्यो बासी अचलतालाई  
एक मुख पानीले कुल्ला गरेर फ्याँक  
र ती ओँठहरूलाई हिंड्नदेऊ यौटा अर्को यात्रा...  
हेर त,  
धडनसोमै चोट लागेर थचक्क बसेको वर्तमान  
फेरि उठिसक्यो  
त्यसको आँखामा छ अझ बढी  
चुनौतीपूर्ण निम्तालु बैंस !  
उठ, अनु !  
यत्ति बुझ्नू  
कि मान्छेले  
आफ्नो निर्बलतामै भेट्टाउने गर्छ  
यौटा उदेकलाग्दो शक्ति !  
हो,  
तिमीलाई बाटोसम्म डोर्याउने तिम्रो आँगनमा  
भर्खरै भुइँचालोले  
अनिश्चितताको क्रूर प्रदर्शनी लगाइराखेर गएको छ  
तर यत्ति बुझ्नू  
कि अनिश्चितता यौटा बाजको झम्टाइ मात्र हो  
त्यो झम्टाइपछि बाँचेको जीवन र जगत  
तिम्रो आफ्नो हो l हामी सप्पैको हो l  
अब उठ, अनु !  
\[अनु -- काठमाडौं निवासी अङ्ग्रेजी भाषी कवि अनिता लिम्बु मोक्तान जसको दुईवटा कविता-सङ्ग्रह Silence of Solitude अनि Reflections in the Mirror of Time प्रकाशित छ l \]
