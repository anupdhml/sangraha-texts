---
title: चियाको बोट
author: कृष्ण धरावासी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%A7%E0%A4%B0%E0%A4%BE%E0%A4%B5%E0%A4%BE%E0%A4%B8%E0%A5%80
---

उच्चता हरेकको आकाङ्क्षा हो  
अग्लो हुँदै जान पाउनु हरेकको हक हो  
तर निरन्तर भाँचिँदै, निमोठिँदै  
होचिँदै रहनु, होचिई नै रहनु  
जीवनको रूप भएको छ ।  
जति पाउलिए पनि  
जति मुना पलाए पनि  
जति नयाँ--नयाँ टुसा हाले पनि  
क्रूर नङ्ग्राहरूले निमोठिँदै जानुपर्ने  
हरेक पल्टको आकाङ्क्षा फाँडिँदै जानुपर्ने  
आफ्नो अनुकूल केही हुन नसक्ने  
सधैँ अरूकै अनुकूल भइदिनुपर्ने  
यो चियाको बोटजस्तो किन छ जिन्दगी ?  
यो चियाको बोट झैँ किन कुण्ठित छ जिन्दगी ?  
   
आफै मर्न पनि नसकिने  
फेदै लगाएर कोही ढाल्न पनि नआउने  
जहिले पनि प्राण मात्र राखेर  
फेरि 'बौरी--बौरी' भनिरहने  
क्रूरहरूका बीच नमर्नुकै कारणले  
चियाको बोटझैँ किन विवश छ जिन्दगी ?  
शोषणको विरोधमा लेखिएका पुस्तकहरू  
एउटा देशजत्रो दराजमा पनि अट्दैनन् होला  
अन्यायको विरोधमा मर्नेहरूको चिहान  
एउटा महादेशजत्रै भूमिमा पनि अट्दैनन् होला  
तर पनि यसलाई  
न इतिहास दोहोरिएको भन्नु  
न भविष्य निफनिएको  
किन यो समय सधैँ वर्तमानझैँ लाग्छ  
कुनै परिवर्तनविहीन, कुनै अभिलाषाविहीन ।  
मलाई चियाको बोटसँग विरोध छ  
म जसरी भए पनि एक दिन  
कल्पवृक्ष नै हुन्छु, झाँगिन्छु  
निहुरिनु नै परोस्, बरु मन्जुर छ  
सिमल हुन नसके बाँसै सही  
तर म अग्लो हुन्छु--हुन्छु।  
सयौँ वर्षदेखि एकै ठाउँ, एउटै बारीमा  
फाँडिरहेछन्, निमोठिरहेछन्, मुन्टो चुँडिरहेछन्  
कहिल्यै आकाश हेर्न नदिई मुन्टो चुँडिरहेछन्  
र भन्छन्---  
चिया संसारप्रसिद्ध पेय सबैको प्यारो हो ।  
त्यो प्यारो म,  
समयको सारथि हुनुपर्यो,  
यद्यपि अब म यो जटिल र कालो नाटक गर्दिनँ  
 म चियाको बोट हुन सक्दिनँ
