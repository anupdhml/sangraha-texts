---
title: यदि आँसु उँभो बग्दो हो।
author: कालुसिँह रनपहेँली
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%BE%E0%A4%B2%E0%A5%81%E0%A4%B8%E0%A4%BF%E0%A4%81%E0%A4%B9_%E0%A4%B0%E0%A4%A8%E0%A4%AA%E0%A4%B9%E0%A5%87%E0%A4%81%E0%A4%B2%E0%A5%80
---

कति आनन्द हुनेथियो  
यदि आँसु उँभो बग्दो हो।  
आँसु झरेर छातीलाई मात्र नभिजाएर  
मस्तिष्कलाई नै भिजाउने थियो।  
आँसु उँभोतिर बग्दो हो त सायद  
मान्छेको विवेकका कठोर बन्जर भूमिहरू  
कोमल, गिला र खुकुला हुन्थे।  
आँसु उँभोतिर बग्दो हो त  
हिरोसिमामा बम खस्ने थिएन  
नागासाकी पड्कने थिएन ।  
गोड्से र जोन बुथ  
फ्याँकेर पिस्तोल  
गर्थे अङ्कमाल गान्धी र लिङ्कनसित ।  
क्लड इथर्ली आकाशबाट फूल बर्साउँथे।  
लिभरपुल जहाजहरूमा सोमालियाका केटाकेटीहरू हालेर  
घुमाउन जान्थे लिएर ।  
यदि आँसु उँभोतिर बग्दो हो  
मान्छेका देशहरूमा झ्यालखानाहरू बनिने थिएनन्---  
झ्यालखानाहरूमाथि फलैँचाहरू बनाएर  
बस्थे मानिसहरू हावा खान ।  
यदि आँसु उँभो तिर बग्दो हो  
मान्छे ढुङ्गाका आकाश हुने थिएनन्---  
मान्छे फलामका ग्रिल हुने थिएनन्---  
मान्छेहरू खोलाहरू हुन्थे  
छालहरूसित अङ्कमाल गर्दै हिँड्थे।  
आँसुतर उँभो बग्न सकेको छैन ।  
आँसु तर उँभो बग्न सकेको छैन ।।
