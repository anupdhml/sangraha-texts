---
title: साँढे
author: दुर्गा दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%81%E0%A4%B0%E0%A5%8D%E0%A4%97%E0%A4%BE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

म अब घाँटीमा दाम्लो नभिर्ने भएको छु  
बरु मलाई कुनै गोठ चाहिएन  
बरु मलाई कुनै कटेरो चाहिएन  
मलाई सन्तोष छ  
तिमी मलाई पुरातन संस्कार देऊ  
मलाई तिम्रो अप्रतिम ह्दयोद्भाव देऊ  
म अब एउटा देश टेक्ने भएको छु  
म अब अर्कै प्रदेश कुद्ने भएको छु  
मलाई दाम्लामा जिन्दगी साट्न नदेऊ  
तिम्रो कुँडोमा म अब नअघाउने भएको छु ।  
रातको साङ्लाले मेरो खुट्टा कसेको देख्छौ होला तिमी  
मेरो हातको झङ्कारमा विद्रोह देख्न सक्दैनौ  
म त मुटुमा आगो सल्काएर पनि हिँड्छु  
घामलाई बढाएर अझ उज्यालो पनि माझ्छु  
मलाई यस्तो परिवेशमा कुनै गुम्फन चाहिँदैन  
र म भन्छु  
यसका नसालु हातहरूले मेरो मुटु नरोप  
म मुटुहरूमा कहिलेकाहीँ गीत पनि बोक्छु  
म मुटुहरूमा कहिलेकाहीँ जित पनि बोक्छु  
मलाई दाम्लामा जिन्दगी साट्न नदेऊ  
तिम्रो कुँडोमा म अब नअघाउने भएको छु ।  
मलाई चाहिएको छ मात्र साँढेका जुराहरू  
जो धरखराउँदैनन्  
नलरबराउन पनि हिँड्नु छ  
र तारमा हात्तीका पाइतालाहरू  
एउटा कछुवाको होस पनि चाहिएको छ  
एकक्षणलाई स्यालको फुर्ती पनि चाहिएको छ  
म सिङ्गै पहाड अब नउभिने भएको छु  
मैले जँघारमा पनि यात्रा खिल्नु छ  
मलाई दाम्लामा जिन्दगी साट्न नदेऊ  
तिम्रो कुँडोमा म अब नअघाउने भएको छु ।  
खोज्नुपर्दै छ सङ्गीतहरू काप--कापमा चट्टानतिर  
चिसिएर हिमदही जमेका मुटुहरू  
जुन धुकधुकी नपाएर पिपका डल्लाजस्ता  
जुन स्वर नपाएर गोबरका गुइँठाजस्ता  
मृत्यु गनाएर दङदङ्ती  
सडक खाताखात पुरिएको छ  
मेरो यात्रामा गन्तव्य कोही पन्छाउन खोज्दै छ  
म यात्रामा अब वेग खोज्ने भएको छु  
म अब घाँटीमा दाम्लो नभिर्ने भएको छु  
बरु मलाई कुनै गोठ चाहिएन  
बरु मलाई कुनै कटेरो चाहिएन  
मलाई दाम्लामा जिन्दगी साट्न नदेऊ  
तिम्रो कुँडोमा म अब नअघाउने भएको छु ।
