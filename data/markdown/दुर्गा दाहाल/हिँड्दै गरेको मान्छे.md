---
title: हिँड्दै गरेको मान्छे
author: दुर्गा दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%81%E0%A4%B0%E0%A5%8D%E0%A4%97%E0%A4%BE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

मान्छेको बस्तीमा मान्छेकै  
अनुहार कोपर्ने खेती हुन्छ  
मान्छेको बस्तीमा मान्छेकै  
अनुहार बिगार्ने रहर हुन्छ  
यो गल्लीमा दिमागको  
सम्पूर्णता बिछ्याएर मान्छेले  
हिँड्दै गरेको बाटो के हो ?  
मलाई भ्रमहरूले नै यहाँ  
यात्रा रोक्ने घोषणा गर्छन् ।  
दर्शनका पर्खालले चारैतिर  
छेकिसकेको हो हिजो नै मान्छेलाई  
चट्याङको शक्ति बोकेर  
प्वालबाट छिर्दैछ यहाँ मान्छे  
कला भनेर मान्छेहरू  
दृश्य चोर्दै छन् प्रतिदिन--रात  
परेड भएर जत्थाहरू  
अभ्यास गर्दैछन् प्रतिदिन--रात ।  
रिक्ततामा पनि सहानुभूति छ  
कस्तो दीप्ति हो आशाको  
अनवरत जीवनमा झरिरहेछ ।
