---
title: कुतियादार
author: भीम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%80%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

एउटा अमिलो साँझ  
धिपधिपे लालटिन राखेर  
मैले तिम्रो मुर्दा रुँगेँ।  
जीवनभर बोलेनौ  
पर्खिरहेछु कहीँ मसान भएर तिमीले  
एक पल्ट कुत तिर्दै नतिर्ने  
घोषणा गर्नेछौ।  
एउटा उधारो कात्रोभित्रबाट  
तिमी बौरी उठ्नेछौ ।  
ओ कुतियादार  
तिमी यति सजिलै नमरिदेऊ ।
