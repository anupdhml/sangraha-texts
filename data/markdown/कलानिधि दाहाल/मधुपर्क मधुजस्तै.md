---
title: मधुपर्क मधुजस्तै
author: कलानिधि दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%B2%E0%A4%BE%E0%A4%A8%E0%A4%BF%E0%A4%A7%E0%A4%BF_%E0%A4%A6%E0%A4%BE%E0%A4%B9%E0%A4%BE%E0%A4%B2
---

तप्तपी मधुका थोपा तप्तपाएर तप्तप  
मधुपर्क तिमी बन्छौ चेतना ज्वारको तप ।  
बीसौँ हजार यात्रीका मुटुका धुक्धुकी भयौ  
सिर्जना प्यारकास्तम्भ तिमी अनन्त अग्लियौ ।।  
मौसमी तालमा कैयौँ छाल उच्छाल देखिए  
उफ्रिए कति उन्माद मादकै साथ भेटिए ।  
सबै मौसममा उस्तै कुस्ती खेली निरन्तर  
विजयश्री तिमी पैरी रहेका छौ सधैँभर ।।  
ताते पल्टाउँछन् पाना थोते चश्मा लगाउँछन्  
नव उन्मेशीका गाना तिमीमै गीत गाउँछन् ।  
आत्मको धुक्धुकी तिम्रै पानामा भर्न धाउँछन्  
चोखो जिन्दगीको रन्को तिमीमै छर्न पाउँछन् ।।  
बाह्र वर्ष विते एकसाथका जोड साथमा  
नछिप्पी तर उस्तै छौ तरुना गाथगाथमा ।  
भेटिए कतिका डोव कोरिएर पनि गए  
इतिहास यहाँ कैयौँ च्यातिएर धुजा भए ।।  
आँधी आए यता कैयौँ नारा सडकमा वहे  
बलका बाहुली उर्ले निरीह न्यायमा रहे ।  
निरीह न्यायको बत्ती तूफानमा पनि बल्यौ  
अन्तर्मर्म सजाएर धप्प ! धप्प !! बलीरहृयौ ।।  
निरन्तर जमेका छौ सानले मान गाजले  
चेतना ज्वारका कुञ्जी पवित्रस्वाभिमानले ।  
न कतै हल्लियौ दुब्लो पातलो पातझैँ भई  
न कतै फेरियौ रङ्ग छेपारे जातमा गई ।।  
सय पाँच भयौ ठेली फूलका पत्रपत्रका  
करोडौँ वासना सुँघ्छन् अनेकौँ पलभित्रका ।  
यो गौरव सधै गाथा, माथाझैँ अग्लिई रहोस्  
सुख्खा जर्जरमा नित्य हिउझैँ पग्लिइरहोस् ।।  
तप्तपी मधुका थोपा तप्तपाएर तप्तप  
नानीदेखि बूढा वानी सम्म होस् फैलने जप ।  
समाधि मग्न साधुका आँखाझैँ टल्किई रहोस्  
मधुपर्क मधुजस्तै पवित्र रसमै वहोस् ।।
