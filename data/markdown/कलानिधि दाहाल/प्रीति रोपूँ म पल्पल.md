---
title: प्रीति रोपूँ म पल्पल
author: कलानिधि दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%B2%E0%A4%BE%E0%A4%A8%E0%A4%BF%E0%A4%A7%E0%A4%BF_%E0%A4%A6%E0%A4%BE%E0%A4%B9%E0%A4%BE%E0%A4%B2
---

न जानी पाइला चाले चल्न सक्तैन जीवनी  
दुःखको गहिरो गर्त भित्र यो घुम्छ फन्फनी ।  
तातो तनावले पोल्छ पानीभित्र पसे पनि  
छट्पटीले सधैँ घोच्छ फूलमाथि बसे पनि ।  
कहाँ यो पिल्पिले पीडा कहाँ उदात्त कल्पना  
कहाँ यी जनका घाउ कहाँ ती मनका मुना ।  
कहाँ लहरको चर्को नित्य निनादनादका  
कहाँ ती हरिया झोक्का पिउने स्वादस्वादका ।।  
बिझाए पनि आफैँमा सहनाका सजावट  
कमला पिपिराभित्र हुन्नन् क्यै पनि आहट ।  
रुझाए पनि आफैँमा रुनाका रसिला पन  
त्यहाँ जस्ता कहाँ हुन्छन् पिञ्चे समाजका क्रम ।।  
यो भीडमा सधैँ हल्ला चल्लाको हुन्छ दुर्गति  
सधैँ त्यो शान्तिको भीड सद्गतिमा सबै मति ।  
नराम्रो बन्नुको सोख नराम्रो नहुने कतै  
उही भाव उही भाका उही चाल जताततै ।।  
तिम्रै प्याला सजाएर म भरुँ जल टल्पल  
सिञ्चदै शिरमा भित्र चेतना छरुँ पल्पल ।  
चेतनाका सबै बत्ती बलून् सर्वत्र झल्मल  
परेलीमा सजाएर प्रीति रोपूँ म पल्पल ।।  
अनि यहाँ पनि हुन्छ प्रेमको अंश हुर्कने  
लोलिन्छन् क्रोधका आँखा र उस्तै बाहु सुर्कने ।  
खाली हुन्छन् कुरुक्षेत्र बस्ती बसाउँला त्यहाँ  
त्यो बेला प्रेम बाँडिन्छन् उत्ति उत्ति त्यहाँ यहाँ ।।  
छ र क्यै जिन्दगी ज्यूने प्रेमप्याला बिना पनि  
छ र क्यै जिन्दगी ज्यूने प्रेमपत्र बिना पनि ।  
झम्झमे झरीको जस्तो भिजूँ प्रेम झरीभरी  
फैलाऊँ व्योमले जस्तो प्रेमप्याला सधैँभरी ।।  
नभेदभावको स्वाङ न स्वाङ हानफानको  
न हतार कतै हुन्छ स्वादले खानपानको ।  
न रवाफ कतै देख्दा चिरिच्याट्ट जवानको  
तैपनि विजयी योद्धा यो नै विश्व बिहानको ।।
