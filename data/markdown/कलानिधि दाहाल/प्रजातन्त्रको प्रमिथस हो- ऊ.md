---
title: प्रजातन्त्रको प्रमिथस हो- ऊ
author: कलानिधि दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%B2%E0%A4%BE%E0%A4%A8%E0%A4%BF%E0%A4%A7%E0%A4%BF_%E0%A4%A6%E0%A4%BE%E0%A4%B9%E0%A4%BE%E0%A4%B2
---

पूर्वी दिशाको प्रणयपताका  
बोकी, फैली फरफर फर्फर !  
हृयूँचुली पग्ली र्झन सिपालु  
चेतनाताका झरना झर्झर !  
पश्चिम उड्ने प्वाँख सजाई  
नाग्बेलीका घुम्तीहरूमा !  
सजल सजेको मानवताको  
बत्ती बलेको एक कलामा !  
कल्पतरुझैँ कलरवधुनमा  
कल्पनाका चञ्चु उघारी !  
फैली शाखा शाश्वत युगका  
भाका खोल्ने जलको झारी !  
पोथ्रा सिञ्ची वागहरूमा  
फक्री गुलाफी पत्र हजार !  
प्रजातन्त्रको बत्ती बलेको  
हेर्न उजेलो सब संसार  
आर्तहरूका आँचल पक्री  
मलम लगाई हिँड्न तयार !  
कलियुगको ऊ मानव बत्ती  
नवभाकाको उच्च निधार !  
टललल टल्क्यो झलल झल्क्यो  
उद्बोधनको विद्युत् तार !  
तरङ्गहरूमा तैरीतैरी  
भवको खिच्दै भावुक सार !  
सललल सङ्लो दिलको खोली  
तनको छोप्यो तातो धार !  
चेतनाताका ज्वार उफारी  
सागर छल्क्यो छलछलछल् !  
बालु किनारा भित्र उमार्यो  
अक्षरहरूका बिरुवा कोमल !  
बिरुवावयमा कतिकति फक्रे  
रागसुवासी सुन्दर सार !  
यमुना किनारा टुकुटुकु दौड्यो  
प्रणयलताका पक्री धार !  
शाहजाहँको सुन्दर खोपी  
ज्वरशमनाको खोली द्वार !  
यसजगमा ऊ तप्क्यो तपतप  
शीत सजाई, बाजु बजाई !  
गौरवगहमा लाई धाप  
ताप बलेको अनलाग्निमा !  
हिमचुलीको ऊ एक धरोहर  
तपतप पग्ली थपथप अग्ली !  
गगन छोई चुक्छ सरोहर  
पग्ली पुग्दछ झोपडी चुम्न !  
फैली सवेरै झिल्का छर्न  
प्रमिथसको ऊ दिव्य मुटु हो !  
एक्लै हिँड्दछ पीडा हर्न  
अक्षर वनका कल्पतरुमा !  
मानवताका शाखालाई  
दिव्य दयाका लहर लताका !  
धर्तीबाटै क्षितिज सजाई  
किरणप्रभाका साथ ऊ ओर्ली !  
तिरमिर तारा फैलिरहेछ  
फैलिफैली जनका मनमा !  
हिमचुलीजस्तै अग्ली रहेछ  
अग्लीअग्ली भरना बन्दै !  
इन्द्रेनीमा पग्लीरहेछ  
प्रजातन्त्रको प्रमिथस हो ऊ !  
अमरपताका फैलिरहेछ  
भावहरूका दिलदिल भाका !  
सिमसिम झरीझैँ तैरिरहेछ !
