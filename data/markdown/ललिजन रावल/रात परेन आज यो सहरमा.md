---
title: रात परेन आज यो सहरमा
author: ललिजन रावल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A4%B2%E0%A4%BF%E0%A4%9C%E0%A4%A8_%E0%A4%B0%E0%A4%BE%E0%A4%B5%E0%A4%B2
---

रात परेन आज यो सहरमा  
दिन लम्बिँदैछ पर--परसम्म  
दिनको लम्बाइमा  
ज्यामीले कति बेरसम्म घोट्टिनुपर्ने हो ?  
उज्यालोको ज्यादतीमा  
कमैया कहिलेसम्म सुस्ताउन नपाउने हो ?  
रात ढलेन अझैसम्म भन्दै  
कति--कति कविताहरू लेखिए यसै सहरमा  
प्रभातको आह्रवानमा कति--कति गीत गाइए यसै सहरमा  
तर आज प्रतीकका सङ्केत फरक हुन थालेका छन्  
विम्बले अर्कै झलक बोक्न थालेका छन्;  
दिनभरिको थकान मेटाउन  
साँझ किन आउन सकेन यहाँ ?  
 रातलाई कसले रोक्यो बीच बाटैमा ?  
दिनको आतङ्क र उज्यालोको ज्यादतीविरुद्ध  
कालो चस्मा लाउनु नै कहाँ पर्याप्त हुन्छ ?  
उज्यालोलाई अट्टालिकाबाट/महलहरूबाट  
छाप्राहरूसम्म पुर्याउने ती हातहरूलाई के थाहा थियो र ?  
कि त्यही उज्यालोले छाप्रोको अलिकति चैन र आराम पनि  
झनै खलबल्याइदिनेछ भनेर ।  
रात परेन आज यो सहरमा  
र अलिकति सुखका सपनाहरू पनि देख्न पाइएन  
दिनभरिको कोलाहल र यन्त्रणाबाट मुक्त हुन  
एकान्त र एकलासको क्षण पनि भेट्टाउन सकिएन  
कसैको सम्झनामा दुईथोपा आँसु खसाउन  
एउटा उपयुक्त समय पनि भएन ।  
   
कत्रोअन्याय गर्यो यो दिनले  
के दिन भनेको यही हो ?  
उज्यालोको अर्थ यही नै हो ?  
पानी गति हो तर त्यसले जीवनलाई बगाउन पनि सक्छ  
आगो शक्ति हो तर त्यसले सिर्जनालाई डढाउन पनि सक्छ  
सबैलाई थाहा छ, यो कुनै नौलो कुरा होइन  
त्यसैले त दिनको आतङ्क र उज्यालोको ज्यादती पनि  
सहजै स्वीकार गरिरहेछन् मानिसहरू यस सहरमा  
र कतै--कतै गाइँगुइँ सुनिन्छ  
रात परेन आज यो सहरमा ।
