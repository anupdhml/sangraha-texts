---
title: सधैँ आफ्नै ठानी
author: ललिजन रावल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A4%B2%E0%A4%BF%E0%A4%9C%E0%A4%A8_%E0%A4%B0%E0%A4%BE%E0%A4%B5%E0%A4%B2
---

शत्रुलाई सिरा बोक्यौँ सधैँ आफ्नै ठानी  
र त युगौँदेखि झेल्यौँ कैयौँ घामपानी ।  
पूराना ती रातहरू जति ढले पनि  
उदाएको छैन अझै नौलो त्यो बिहानी ।  
आँखाबाट पीडाका ती नदीहरू बग्दा  
पिरतीका रमाइला हुन्नन् कुराकानी ।  
हाम्रो भाग्यमा केही हुन्न, हामी सधैँ लाटा  
बाठाहरू लगिहाल्छन् सबै छानी-छानी ।  
सुख टाढा क्षितिजमा कतै लुकेको छ  
जे गर्दा नि रित्तिदैन दुःखको यो खानी ।  
सङ्घर्षको ज्वालालाई जीवनभरि बाल्यौँ  
खेर जाने हो कि कतै हाम्रो त्यो लगानी ।
