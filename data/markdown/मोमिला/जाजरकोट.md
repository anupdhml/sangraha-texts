---
title: जाजरकोट
author: मोमिला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%8B%E0%A4%AE%E0%A4%BF%E0%A4%B2%E0%A4%BE
---

प्रिय सम्बोधन  
तिमी जहा उभिएर  
मेरो पुर्खा सहिद भएको इतिहास सोधेथ्यौ भेरीलाई  
म वारिबाट  
तिमी उभिएको इतिहास सोधिरहेछु  
यतिखेर  
तिमी सहिद भएको इतिहाससंगै  
आंफै सहिद समय बगिरहेको भेरीले  
आंसुका हजारौं प्रश्नफूलहरू अर्पण गरेर  
अग्ल्याएको पहाडजस्तो  
आदिम प्रेमबस्ती ⁄  
प्रिय जाजरकोट ⁄  
वारिबाट म तिमीलाई अगालो हाल्न सक्दिन  
केही छैन  
मन फाटिएर हामीबीच भेरी बगे पनि  
निर्वासनमै  
घामको न्यानोमा म तिमीलाई अनुभूत गरिरहेछु  
जूनको शीतलमा तिमी मलाई अनुभूत गर्नेछौ ।
