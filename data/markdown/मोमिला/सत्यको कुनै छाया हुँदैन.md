---
title: सत्यको कुनै छाया हुँदैन
author: मोमिला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%8B%E0%A4%AE%E0%A4%BF%E0%A4%B2%E0%A4%BE
---

बाबा भन्नुहुन्थ्यो  
सत्यको कुनै छायाँ हुँदैन  
................  
र म हरपल  
छायाँमुक्त सपना सोचिरहेँ  
कैयन् ऋतुहरू हाँगाबाट झर्दै रहे  
सिसिफस श्रापबाट मुक्त भएको सपना पनि देखेँ  
ब्युँझँदा श्रापको ठूलो ढुङ्गाले आफै किचिएको रहेछु  
.................  
र विमूढ सामुन्नेमा  
छायाँका अनन्त अर्थहरू बौरिएर  
अग्लिँदो कालो पहाड हेरिरहेँ...  
फेरि पनि सपनाभरि  
खुला नीलो आकाशमा उडिरहेँ  
ब्युँझँदा घनघोर अँध्यारोमा म कुँजिएको रहेछु  
...................  
यस बेला  
मात्र अनुभूत गरेँ  
कुनै वस्तु देखिनँ, वस्तुको छायाँ देखिनँ  
छायाँविहीन छायाँले सिङ्गो वर्तमान ढाकेर गयो  
सपना देख्न कहीं--कतै सेतो रहेन  
....................  
र घना छायाँको वर्तमानबाट  
आफूलाई उकास्न नसकेर  
केवल भ्रमको उज्यालोमा डुबिरहें...  
बाबा भन्नुहुन्थ्यो  
सत्यको कुनै छायाँ हुँदैन  
लाग्छ, यसैले ईश्वरको पनि छायाँ हुँदैन...
