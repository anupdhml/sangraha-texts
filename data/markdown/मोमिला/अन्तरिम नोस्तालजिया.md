---
title: अन्तरिम नोस्तालजिया
author: मोमिला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%8B%E0%A4%AE%E0%A4%BF%E0%A4%B2%E0%A4%BE
---

हरेक बिहान म  
अकारण  
आफ्नै सपनाहरूको कैदी बन्छु  
तर नजरमा मलाई  
अपराधी चिनिन मन्जुर छैन ।  
अहिले म  
निगरानी आँखा छलेर  
बेतोड भागिरहेछु  
मेरै मनको सुदूर प्रदेशतिर  
जहाँ यादहरूको चिहानघारी चिनिनेछैन ।  
लाग्दै छ-  
यतिखेर गुलाफका नजरबन्द ओठहरूबाट  
पीडाको बहुरूपी गन्ध फैलिरहेछ  
हुन सक्छ-  
यसरी नै मान्छेको चेतना  
आफ्नै मनको ब्ल्याकहोलमा  
विरूपाक्षझैँ  
आधा फसिरहेको हुन्छ ।  
अन्तरिम नोस्तालजिया !  
जीवन साँच्चै नै  
साहै भोग्नलायक छ ।
