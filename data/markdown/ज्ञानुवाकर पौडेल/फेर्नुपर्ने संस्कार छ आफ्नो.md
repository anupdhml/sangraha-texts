---
title: फेर्नुपर्ने संस्कार छ आफ्नो
author: ज्ञानुवाकर पौडेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8D%E0%A4%9E%E0%A4%BE%E0%A4%A8%E0%A5%81%E0%A4%B5%E0%A4%BE%E0%A4%95%E0%A4%B0_%E0%A4%AA%E0%A5%8C%E0%A4%A1%E0%A5%87%E0%A4%B2
---

फेर्नुपर्ने संस्कार छ आफ्नो  
नयाँ नौलो विचार छ आफ्नो ।  
देखी सहँदैनन् जो अरूको प्रगति  
उसलाई नि नमस्कार छ आफ्नो ।  
नधाएर मन्दिर कहाँ जाऊँ म ?  
बैगुनी सारा यार छ आफ्नो ।  
जुधेदेखि फेरि नजर कसैसित  
बिग्रेलाजस्तो घरबार छ आफ्नो ।  
के हुन्छ कुन्नि अरूलाई प्रेममा ?  
असम्भवप्रायः उपचार छ आफ्नो ।  
कल्पनामा बनेको त्यो घर एउटा  
नलिने कैले आकार छ आफ्नो ।  
लाग्यो नशा जब यो स्वाभिमानको  
पँहुचबाहिर प्रचार छ आफ्नो ।  
नदेख्ने कोही अन्याय अत्याचार  
नसुन्ने कोही पुकार छ आफ्नो ।
