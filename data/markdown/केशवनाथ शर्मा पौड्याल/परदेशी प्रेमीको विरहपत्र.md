---
title: परदेशी प्रेमीको विरहपत्र
author: केशवनाथ शर्मा पौड्याल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%87%E0%A4%B6%E0%A4%B5%E0%A4%A8%E0%A4%BE%E0%A4%A5_%E0%A4%B6%E0%A4%B0%E0%A5%8D%E0%A4%AE%E0%A4%BE_%E0%A4%AA%E0%A5%8C%E0%A4%A1%E0%A5%8D%E0%A4%AF%E0%A4%BE%E0%A4%B2
---

अयि सुन्दरि ! मन्जुहासिनी !  
        रमणी ! प्राणप्रिये ! विलासिनी !  
कुशलै छ मलाइ बाहिर  
        अहिलेसम्म यहाँ निरसार ।।१।।  
दिलको दिलदार हालत  
        कहनू के छ सबै हवालत ।  
टिक्दैन पलाभरी कहीं  
        छ अँध्यारो जगतै जहाँतही ।।२।।  
तिमिले म विदा हुँदामहाँ  
        गरिथ्यौ जो दह आँशुको तहाँ ।  
समझेर घडी घडी तिनै  
        बहुतै व्याकुल छू म दिन्दिनै ।।३।।  
रस-रङ्गवती ! नितम्विनी !  
        तिमिवाहेक कुनै कुरा पनी ।  
चढदैन प्रिये जनर महाँ  
        तिमि नै देखदछू जहाँ तहाँ ।।४।।  
दुइ चार कदम बढाउँदा  
        चढदै आउँछ घोर आपदा ।  
दिल भन्दछ "फर्कि फर्किजा,  
        म हुनेछू नहिं ता धुजा धुजा" ।।५।।  
ननिका बहुतै कडा तिखा  
        बलनाले विरहिऊनका शिखा ।  
दिल पोलिरहेछ यो सव  
        सपनातुल्य छ रङ्ग उत्सव ।।६।।  
हिंडदा-हिंडदै बिचैमहाँ  
        कहिलेकाहिं प्रिये ! कहाँ कहाँ ।  
सुनिने कलगान माधुरी  
        उहि तिम्रो रसिलो सुधा-सरी ।।७।।  
दिलदार प्रिये ! रुमाल ली  
        पुछदै आँशु उसै गली गली ।  
पदमा झुकदी तिमीकन  
        समझी नित्य चिरिन्छ यो मन ।।८।।  
गहिरो छ वियोगको व्यथा  
        सहने तागत छैन सर्वथा ।  
अहिले म चरो भये प्रिये  
        उडि काखैबिच आउने थियें ।।९।।  
नबसी नहुने अली दिन  
        बसनालाइ नमानने मन ।  
कसरी गरुँ बन्द सुन्दरी !  
        विरही भै अब आँशुको झरी ।।१०।।  
दिलदार ! डटेकि छौ तिमी  
        दिलमा प्राण-समान भै जमी ।  
सपना जपना सबै तिमी  
        तिमि नै देखदछु घुमी घुमी ।।११।।  
गिरि, देश, नदी, नदाऽदिक  
        बिचमा छन् छन ता शताधिक ।  
तिमिलाइ म आज तैपनी  
        नजिकै देखदछू नितम्बिनी ।।१२।।  
दिनको न त भोक, रातको  
        न त निद्रा न त चैन बातको ।  
जगतै नरमाइलो छ यो  
        खुशियाली अघिको विदा भयो ।।१३।।  
मुखले अरुका अघिल्तिर  
        जति छोपे पनि आफनू पिर ।  
छिपदैन प्रिये ! घडी घडी  
        सहसा बग्दछ आँशुको झडी ।।१४।।  
सुनकै प्रतिमा समानकी  
        अधिदेवी रसरङ्ग मानकी ।  
तिमि छौ सुमुखी तिमी विना  
        समझन्छू जगतै म यातना ।।१५।।  
अयि सुन्दरि ! नैन तारका !  
        दिलले केलि-कला-विहारका  
लहरी समझी थरी थरी  
        दिनहूँ छाति चिरिन्छ चर्चरी ।।१६।।  
कहिले तिमिलाइ पाउँला  
        कहिले हाय ! गला मिलाउँला ।  
भनि रुन्छु प्रिये ! पला पला  
        अरु सम्पूर्ण कुरा भयो वला ।।१७।।  
रुँदिहौ घरमा तिमी तहा  
        म रुंदो छू परदेशमा यहाँ ।  
विधिको बुझि खेल यो सव  
        चुप लागीकन बस्तछू अब ।।१८।।  
चिठिपत्र नआउँदातक  
        मनमा नित्य रहन्छ धुक् चुक ।  
दिनहूँ चिठि लेखदै गरे  
        मनमा धीरज धारणा गरे ।।१९।।  
(\*सूक्तिसिन्धु (फेरि), जगदम्बा प्रकाशन, २०२४)
