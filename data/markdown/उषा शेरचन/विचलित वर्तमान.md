---
title: विचलित वर्तमान
author: उषा शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%B7%E0%A4%BE_%E0%A4%B6%E0%A5%87%E0%A4%B0%E0%A4%9A%E0%A4%A8
---

यो स्वर्गभन्दा सुन्दर नगरीमा  
यो स्वच्छ र शान्त उपवनमा  
कस्को आँखा लागेर हो रु  
कस्को सराप परेर हो रु  
अचेल जाई जूही र सुनाखरीहरू  
-फुल्नै छाडेका छन्  
अचेल लालुपाते र लालीगुराँसहरू  
-झुल्नै बिर्सेका छन्  
केही स-साना झुपडीहरू  
एक्कासी महलमा परिणत भएपछि  
केही टुटेका चप्पलहरू  
एक्कासी पजेरोमा रूपान्तरित भएदेखि  
ओरालो लागेका मृगहरू  
-झन् झन् ओरालोमै खेदिएका छन्  
साँढेका जुधाईमा परेका बाच्छाहरू  
-झन् झन् मिचाइमा परेका छन्  
हराएका सहकालका बिउहरू  
अनिकालले गाँजिएर  
भोका पेट र नाङ्गा आङहरू  
सहनुको सीमा नाघेर बाँचिरहेका छन्  
रगत पिउन पल्केका  
उत्तेजित ब्वाँसाहरुका डरले  
जिन्दगी  
मृत्युका दो-छायाँमा  
निस्लोट सुतिरहेका छन्  
कहिले जलमग्न बस्तीहरू निहार्दै  
कहिले पहिरोले पुरेका गाउँहरू चाहर्दै  
कहिले डढेलो लागेका वनहरू नियाल्दै  
प्रकृति प्रकोपभन्दा पनि मानव प्रकोपबाट  
आहत: र शोकमग्न  
विचलित वर्तमान  
शान्तिका अहम् कामना धराशायी भएको देखेर  
युद्धशिविरबाट उठेका भीषण धुलकणहरू देखेर  
कुरुयुद्धामा मच्चिएका विनाशकारी लीलाहरू देखेर  
जुवामा हारिएका द्रोपदीझैँ  
अवाक् र भयभित भए पनि  
निराश र विरक्त देखिए पनि  
कतै ! सम्भावनाका रेखाहरू कोर्न सकिएला कि भनेर  
कतै ! उज्यालोको एक झिल्को देख्न सकिन्छ कि भनेर  
निरन्तर यात्रा गरिरहेका छन् !  
निरन्तर प्रतीक्षा गरिरहेका छन् !!
