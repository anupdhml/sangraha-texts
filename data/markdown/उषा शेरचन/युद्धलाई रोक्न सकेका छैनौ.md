---
title: युद्धलाई रोक्न सकेका छैनौ
author: उषा शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%B7%E0%A4%BE_%E0%A4%B6%E0%A5%87%E0%A4%B0%E0%A4%9A%E0%A4%A8
---

चेतना शून्य समयका  
-प्रत्येक आयामहरु  
अहम्को खोल ओढेर  
-स्वविवेक हराएर  
छेपारो जस्तै रङ्ग बदलिरहेका छन्  
आ-आफ्नै डम्फू बजाइरहेका छन्  
आँखामा पट्टी बाँधेर अन्धोको  
-अभिनय गरिरहेको बेला  
बजारमा खुकुरी र बन्दुकको  
-व्यापार फस्टाइरहेको बेला  
हाम्रो कलम र कुचीको अर्थ हराएको छ  
हाम्रो कलम र कुचीको मर्म हराएको छ  
बलीको बोको भएर  
रक्तरञ्जित क्रान्तिमा होमिनु परेका  
-निर्दोष रगतले  
हाम्रो क्यानभास लतपतिएको छ  
हाम्रो कापीको पाना रंगीएको छ  
बुद्धको देशमा रगत उम्लनु भन्दा बढि  
-विडम्बना हरु के हुन सक्छ -  
बुद्धको देशमा शान्ति हराउनु भन्दा बढि  
-दुर्माग्यपूर्ण कुरा अरु के हुन सक्छ -  
युद्ध कति घिनलाग्दो र वीभत्स हुन्छ भनेर  
युद्ध कति कहालीलाग्दो र पीडादायी हुन्छ भनेर  
युद्ध कति उजाडलाग्लो र त्रासदीपूर्ण हुन्छ भनेर  
-जान्दा जान्दै पनि हामीले  
-अस्वीकार गर्न सकैका छैनौँ  
-बहिष्कार गर्न जानैका छैनौँ  
हमी आफैँ अन्यौल ग्रस्त  
-भविष्यको दोसाँधमा उभिएर  
हामी आफैँ कर्तव्यलाई  
-वर्तमानको झोलामा राखेर  
अगाडी बढ्न सकेका छैनौँ  
युद्धलाई रौक्न सकेका छैनौँ
