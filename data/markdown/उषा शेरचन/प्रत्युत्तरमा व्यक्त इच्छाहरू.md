---
title: प्रत्युत्तरमा व्यक्त इच्छाहरू
author: उषा शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%B7%E0%A4%BE_%E0%A4%B6%E0%A5%87%E0%A4%B0%E0%A4%9A%E0%A4%A8
---

सगरमाथाझैँ शिर उचाल्न सिक भन्छौ तिमी...  
हिटलरले उचालेको शिरले  
विश्वयुद्ध जन्मायो  
सम्पूर्ण विश्वलाई त्रसित पार्यो  
म चाहन्नँ, मैले उचालेको शिरले  
मानवता ओइली झरोस्।  
सागरझैँ गहिरिन सिक भन्छौतिमी...  
बुद्धको शान्तिसन्देशले अझै  
हिंसा रोक्न सकेको छैन  
दानवता मार्न सकेको छैन  
म चाहन्नँ, मैले रोपेको शान्तिले  
निर्बलता कोपिलाओस्।  
इतिहासको पात्र बन्न सिक भन्छौ तिमी...  
म जन्मेको युगमा कतै  
नौलो बिहान छैन  
नौलो दिन छैन  
म चाहन्नँ, दोहोर्याएको इतिहासले  
भावी सन्तति रुमल्लियोस्।
