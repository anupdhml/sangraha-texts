---
title: मृत्यु नाँच
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

मान्छेहरूको जङ्गलभित्र  
एक हूल मृत्युहरू पछ्याउँछन् मलाई ।  
अलिकति मरिदिन्छु म  
अलिखित सम्झौता गरेर मृत्युसँग  
थोरै बाँचिदिन्छु भोलिका लागि  
बैँस फुलेका बूढो कायाहरू  
तर्काउँछन् आँखाहरू त्रसित  
डराउँछन् र लुक्न खोज्छन्  
मान्छेहरूकै जङ्गलभित्र.........  
मृत्यु  
सडक, चोक या कुनै 'नि सार्वजनिक स्थान  
भेग--अभेग जुनसुकै ठाउँ  
जप्छ-- मन्त्र आफ्नै  
"ॐ स्वाहा !  
 ॐ भस्माय !"  
त्रसित मान्छेहरू  
हतास--हतार भाग्न खोज्छन्  
जङ्गल छिचोल्दै तिनै मान्छेहरूको  
सत्य ! कोही लुक्न सक्तैन कतै  
मृत्युको नजरबाट मान्छे ।  
ताव ! ताव ! ताव !!  
जीर्णोद्धार बाँकी चेतना  
टुक्राटुक्रा फालिदिन्छ सुम्निमा--पारुहाङ  
मान्छेहरूको जङ्गलभित्र  
कोपर्छन्, चिथोर्छन्, भर्छन्.....  
मान्छेहरू मृत्युचेतना ।  
मान्छेहरूको जङ्गलभित्र  
आगो निकाल्दै मुखबाट  
एक हूल मृत्युहरू नाचिरहन्छन्  
टमटम टमटम टमटम !  
र मान्छेहरू हेरिरहन्छन्  
मृत्युनाचहरू ।
