---
title: निःशब्द गीत
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

जहाँ, जता, जुन बेला सुन्छु  
तिम्रो गीत  
मेरो आफ्नै जीवन--गीतजस्तो लाग्छ  
मान्छेहरूकै जीवन--सङ्गीतजस्तो लाग्छ ।  
तिम्रो गीत  
न कुनै शब्दहरूमै कोरियो  
न कुनै बाजाको तालमै गाइयो  
न कुनै आकारमै ढालियो  
न कुनै रङ--बुट्टाहरूमै भरियो  
तैपनि  
मनपर्छ मलाई आकाशजस्तै  
तिम्रो गीत-- निःशब्द ।  
तिम्रा गीतमा  
         न कुनै मोहकता  
         न कुनै नशा, न मात  
तै, चर्के घाममा पनि  
    बर्खे झरीमा पनि  
    पीडामा पनि  
    खुसीमा पनि  
आँखाको रीतजस्तो-- तिम्रो गीत  
पिइरहन्छन् मान्छेहरू  
र म पनि...........।  
थुप्रै पटक खेपेको छु मैले  
आफ्नै आँखाहरूबाट खसेका सुस्केराहरू थोपाथोपा  
तिम्रो गीत  
समयको हाँगाबाट लगातार चुँडिएर झरेझैँ,  
वा ती सुस्केराहरू तिम्रै गीत हुन्  
समयको जराबाट उखेलिएको-- बलात्  
जसलाई मन पराएर पनि सम्हाल्न सक्तिनँ म  
             जीवनजस्तै ।  
तिम्रो गीत  
निराकार, निःदृश्य, निर्दिष्ट, निःशब्द  
तर पनि सधैँ यति धेरै सुन्दर, मीठो र प्यारो  
किन नि ? झ्याउँकीरी !  
जहाँ, जता, जुनै बेला  
आफ्नै जीवनजस्तो मनपर्छ मलाई  
तिम्रो गीत-- निःशब्द ।
