---
title: चोर फूल
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

फूलको बस्तीभित्र  
          मन हराएपछि  
          मन चोरिएपछि  
आजकल मुटु दुख्न छाडेको छ ।  
फूलका नरम धारहरूले  
आजकल पनि बारम्बार  
मुटु नचिरिरहेको त कहाँ छ र ?  
तर मन नै चोरिएपछि  
फूलको बस्तीभित्र  
मुटु दुख्न छाडेको छ ।  
उसले मलाई  
एकचित्त नसोधेकी त हैन  
"मन चोरिएपछि तिम्रो  
के तिमी सपना देख्तैनौ  
चोर फूलको ?"  
मैले आँखामात्रै फर्काउँदा  
ऊ आफैँ तर्किएकी थिई ।  
साँच्चि नै मुटु दुख्नु त  
पहिला मन पो दुख्नुपर्दो रहेछ ।  
आजकल  
म खोजिरहेको छु  
पूmलको बस्तीभित्र  
हराएको मन  
र चोर फूल ।
