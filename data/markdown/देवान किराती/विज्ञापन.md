---
title: विज्ञापन
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

जिन्दगी बेचिदिन्छु म ।  
   
हकर चाहिएको छ !  
चिच्याई--चिच्याई  
मेरो जिन्दगी बेच्नसक्ने हकर ।  
जेनिफर लोपेजको नग्न तस्बिर राखिएको  
बलात्कार र हत्याको त्रासदीपूर्ण  
काँचा अक्षरहरू छापिएको  
दैनिक अखबारजस्तै जिन्दगी बेचिदिन्छु ।  
टुक्राटुक्रामा भए पनि जिन्दगी बेच्नु छ मलाई ।  
सडक, चोक, बस, बजार, जङ्गल  
जतै अकारण टुक्रन्छ जीवन जुनसुकै बेला  
आखिर !  
विनसित्तै, अकारण टुक्रिनुभन्दा अघि  
किन नटुक्र्याउने हँ ?  
रुपियाँ--रुपियाँमा  
गाँसगाँसको टुक्राटुक्रा-- जीवन ।  
ऐ... ! दुनियाँ क्रेताहरू हो  
तिमीहरू मेरो जिन्दगीको  
अङ्गअङ्ग खरिद गर्न सक्छौ क्यासको क्यासमा  
तर......अहँ !  
म मेरो मुटु बेच्तैबेच्तिनँ  
तिमी दुनियाँभरको किमत लगाऊ  
कुनै मूल्यमा बेच्तिनँ मुटु म ।  
मेरो मुटुमा  
मेरी प्रेयसीको प्यारो देश छ ।
