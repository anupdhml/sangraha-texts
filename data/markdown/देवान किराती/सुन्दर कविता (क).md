---
title: सुन्दर कविता (क)
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

तिमी थियौै  
म थिएँ  
र पो मीठा कुराहरू थिए  
     मीठा खुसीहरू थिए ।  
गयौ तिमी अन्तै खै कता गयौ  
मैले केही सोध्न--भन्न मौकै पाइनँ ।  
अचानक !  
कहाँबाट ?  
कसरी ?  
फर्कियौ हँ तिमी ?  
आज मकहाँ ।  
मसँग त झन् केही पनि छैन यस बेला ।  
छ ? !  
ए ! त्यो गीत भनेको ?  
त्यो गीत त बदलिइसक्यो नि  
तिमीजस्तै ।  
   
के ? !  
ए, ए, त्यो कविताको कुरा !  
आऽऽऽऽ छाडिदेऊ त्यस बेलाको कुरा  
तिमीले छाड्दाको पीडाभन्दा मीठो  
तिमीे जाँदाको पीडाभन्दा सुुन्दर  
अरू कविता के हुनसक्छ मेरो ।
