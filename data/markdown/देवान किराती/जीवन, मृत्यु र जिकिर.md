---
title: जीवन, मृत्यु र जिकिर
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

प्रत्येक साँझ  
मेरो खटियामा  
डङग्रङ्ग पल्टिन्छ  
एउटा जिउँदो मृत्यु चारपाउ फालेर ।  
कहिले भुसुक्कै सुत्छ  
रात--दिन पक्का मुर्दाझैँ बनेर  
कहिले जुरुक्कै उठ्छ  
जीवन शाश्वत छ तर्सिएर  
कहिले छटपटाउँछ  
      ओल्टेकोल्टे फर्किन्छ  
      आफैँसँग झर्किन्छ  
कहिले आफैँसँग तर्किन्छ  
र निखार्छ सिङ्गै उमेर  
एउटा जिउँदो मृत्यु मेरो खटियामा पल्टिएर ।  
बिहान--बिहानै धसिङ्गारे अनुहार  
             कचेरे आँखा  
             जिङ्ग्रिङ्ग केश  
             ख्याउटे, मरन्च्याँसे शरीर लिएर  
निक्लन्छ गोरेटो--गाउँतिर  
         सडक--सहरतिर जीवन खोज्न ।  
ऊ कहिले जीवनको नाम सोध्छ  
   कहिले जीवनको काम सोध्छ  
   कहिले जीवनको दाम सोध्छ  
थकित घाम ढल्छ  
हैरान फर्किन्छ फेरि ऊ  
रित्तै बेउत्तर मैतिर  
र मेरो खटियामा  
पुनः डङरङ्ग पल्टिन्छ चारपाउ फालेर  
भोलि फेरि जीवनको आशा लिएर  
सधैँ--सधैँ एउटा मृत्यु ।
