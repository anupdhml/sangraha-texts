---
title: महाकविको ईश्वर र मृत्यु पर्व
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

ईश्वर !  
म पनि चिन्दछु  
महाकविको त्यो सुन्दर ईश्वर ।  
तर आजकल धेरै भयो नदेखेको  
देवकोटाको त्यो ईश्वर ।  
आजकल सहर--सडकहरूमा  
        गाउँ--गोरेटाहरूमा  
हूलहूल भीडहरू  
कुनै नौलो अनौठो पर्वहरू मनाइरहेको देख्छु  
सायद ईश्वर मृत्युको मृत्युपर्व हुनुपर्छ यो ।  
पानी--हुरी चलेको साँझ  
भोको पेटमा रुँदै चिच्याएझैँ नानीले  
चिच्याएको सुनेको थिएँ  
अज्ञात स्थलतिर  
सायद त्यो ईश्वर हुनुपर्छ महाकविको  
कुनै सर्वहारा दुब्र्यसनीको डसाइले रोएको  
या कुनै सामन्ती छुरीले रोपिएर चिच्याएको ।  
धेरै भयो नदेखेको देवकोटाको त्यो ईश्वर ।  
हल्ला पनि चलेकै हो शनैः शनैः  
ईश्वर आजकल जङ्गलकै बाटो मात्र हिँड्छ  
                        हतियार बोकेर  
र यो पनि हल्ला आएकै हो हुरीको वेगझैँ  
ईश्वर आजकल ईश्वर नै खोज्दै हिँड्छ  
                        अनकन्टार सहरतिर  
र देख्नेहरूले भनेकै हुन्  
          आँखा फुटाइएको  
          मुटु निकालिएको  
          गिदी झिकिएको  
          क्षत--विक्षत गुप्ताङ्ग  
वस्त्रविहीन अज्ञात लास भेटिएको खोल्सामा ।  
सायद  
ईश्वरको लास हुनुपर्छ त्यो महाकविको ।  
आजकल जतासुकै  
हूलहूल भीडहरू  
कुनै नौलो अनौठो पर्वहरू मनाइरहेको देख्छु  
सायद ईश्वर मृत्युको मृत्युपर्व हुनुपर्छ यो ।
