---
title: बाइपङ्खी घोडा
author: इन्दिरा प्रसाई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%87%E0%A4%A8%E0%A5%8D%E0%A4%A6%E0%A4%BF%E0%A4%B0%E0%A4%BE_%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%88
---

ती टापका आवाजहरू  
सुदूर कतै  
हो कि होइन जस्तो  
फर्कन पनि सकेनन्  
अन्ततः हराए कि ?  
त्यस दिन पनि  
हजुरआमाले हालेको कथा  
सार्थक  
साँच्चिकै सार्थक भएझैँ  
 लाग्यो मलाई  
र आँखा च्याती--च्याती  
हेरिरहेँ  
निर्निमेष,  
तर त्यो कथा  
मात्र दन्त्यकथा रहेछ ।  
   
सधैँझैँ ऊ आएन  
आएको जस्तो गरेर  
झुक्यायो मात्र मलाई ।  
अलमल्ल परेर पनि  
किन पर्खिबस्छु म ।  
थाहा पाइसकेर पनि  
मन्द विष पिउन  
किन तयार छु म ।  
अन्तःपुरका ती शब्दध्वनिहरू  
घण्ट--घण्टका प्रतिध्वनिहरू  
ओढारमा आइपुगेर  
हिनहिनाउँछन्,  
सन्देश बोकेर  
सन्देश हराउँछन्।
