---
title: चन्द्रोदय
author: सोमनाथ शर्मा सिग्द्याल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%8B%E0%A4%AE%E0%A4%A8%E0%A4%BE%E0%A4%A5_%E0%A4%B6%E0%A4%B0%E0%A5%8D%E0%A4%AE%E0%A4%BE_%E0%A4%B8%E0%A4%BF%E0%A4%97%E0%A5%8D%E0%A4%A6%E0%A5%8D%E0%A4%AF%E0%A4%BE%E0%A4%B2
---

थियो भव्य शोभा वसन्ती निशाको,  
सुगन्धी थियो देह सारा दिशाको ।  
सफा कीर्ति जस्तो जुनेली प्रभाले,  
सुधा-स्रोत वर्षा गरी भर्न थाले ।।१।।  
रसीलो अवस्था थियो दूरसम्म,  
भयो शान्ति-पूर्ण प्रभाले अचम्म  
पर्योा लोक आलोकमा मस्त गम्म,  
रह्यो चित्त आनन्दमा तृप्त डम्म ।।२।।  
कता गो कता गो, हरायो अँध्यारो,  
यता भो उता भो उज्यालो उधारो ।  
उदायो सदा योग आनन्द-कारी,  
खुलायो खुला योजना शाति-धारी ।।३।।  
वसन्ती निशालाई हीरा जडेको,  
सुकीलो उपर्ना र तक्मा मिलेको ।  
जयन्ती मनाएर चारै दिशाले,  
सफा फूल लावाहरु छर्न थाले ।।४।।  
उषाको सुनौला भकुण्डो हरायो,  
निशाको रुपौला घुमी फेरि आयो ।  
नयाँ खेल आकाशमा खोलिनाले,  
निहालेर ताराहरु हेर्न थाले ।।५।।  
पहाडी गुफाबाट निस्केर आई,  
सुकीलो जटा भार भारी फिजाई ।  
द्विजाधीशले शुद्ध पारेर सत्त्य,  
फिराए सबै तर्क आनन्द-तत्त्व ।।६।।  
भई चन्द्रको ज्योतिले व्योम गम्म,  
प्रभाको सुधाले अघाएर डम्म ।  
दिशा शैल पृथ्वी समुद्रान्त सम्म,  
उज्याली रहेको छ पारी अचम्म ।।७।।  
सबै भाग खोली, खुलाई पदार्थ,  
भए चन्द्र आचार्य जस्तै यथार्थ ।  
यसैले उज्याली सबैको विचार,  
नयाँ कौमुदीको गराए प्रचार ।।८।।  
सुगन्धी निशा-पुष्पको वासनाले,  
सबै तर्फ आमोद चर्को हुनाले ।  
निशा-नाथमा मित्रको भावनाले,  
दिशा गैह्र आनन्दमा फुल्नथाले ।।९।।  
किनारा रँगाई जडाएर मोती,  
तुषारो सरी तेजिलो रङ्ग पोती ।  
उभ्याई दिशारुप खम्बा, बलीयो,  
गरी, टाँगियो चाँदनी चादनी यो ।।१०।।  
घुमाएर शुध्याउने गोल इन्दु,  
फिंजाएर नाना शयन् फेन-बिन्दु ।  
पछारेर धोई नभो निम्नगासा,  
बिछ्याई दिएको छ तन्ना धरामा ।।११।।  
चकचौंध पार्ने नयाँ रोशनीमा  
खुलाई गला, चाल चालेर धीमा ।  
सुधा-पान गर्दैं विलासीपनाले,  
चकोरीहरु जूनमा नाच्नथाले ।।१२।।  
सफा पक्ष पारी, गराई उदेक,  
लिई तारकारुप हंसी अनेक ।  
रसीला शशी राजहंसानुसार  
हिंडे, गर्न आकाशगङ्गा-विहार ।।१३।।  
फिंजारीरहेको रुपौला छ सारी,  
सितारा भरेको पछ्यौरी छ भारी ।  
जडी माथमा फूल हीरा जडाउ,  
जुनेली निशाको चल्यो हाउ-भाउ ।।१४।।  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
