---
title: वसन्त ऋतु
author: सोमनाथ शर्मा सिग्द्याल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%8B%E0%A4%AE%E0%A4%A8%E0%A4%BE%E0%A4%A5_%E0%A4%B6%E0%A4%B0%E0%A5%8D%E0%A4%AE%E0%A4%BE_%E0%A4%B8%E0%A4%BF%E0%A4%97%E0%A5%8D%E0%A4%A6%E0%A5%8D%E0%A4%AF%E0%A4%BE%E0%A4%B2
---

उदय भो अब सन्त वसन्तको,  
प्रकटभो छवि, चित्र-विचित्रको  
कम भयो बल शीतल शीतको,  
रुचिर भो अनि सर्ग निसर्गको ।।१।।  
सब हिमाल हिमालयका खुले,  
नव सरोज सरोजलमा फुले ।  
अब पलाश पलाशमहाँ चढे,  
तब अशोक अशोक भई बढे ।।२।।  
न अब शीतल शीत लटक्क छन्,  
न खर आतप आँत पगाल्दछन् ।  
दमनमा मनमाफिक फूलले  
बकुलका कुलका खुस चालले ।  
भुवनमा बनमा सुषमा भयो,  
शिशिरको सिरको पर भैगयो ।।४।।  
मधु भए सहका सहकारमा,  
अलि घुमे दलका दल काममा ।  
अधिक आदरका दरकारमा,  
मह भरे भलका भल कालमा ।।५।।  
खर तुषार-तुषाग्नि विलाउँदा,  
सय लता बल तागतमा हुँदा ।  
हुनगयो नग यो जन-रन्जन,  
दर मिलेर मिले वन नन्दन ।।६।।  
कदर आदर आदि वसन्तको,  
खुप, गरी पगरी दिइ पुष्पको ।  
मुकुलका फुल काननमा फुले,  
वन-लता नल ताल सबै खुले ।।७।।  
अब रसाल रसालस देखिए,  
सब मुना नमुना नव शोभीए ।  
पिक जमात जमा तरुमा थिए,  
स्वर-सुधा सुधा-रसले लिए ।।८।।  
तुहिनको दबि ढङ्ग बिढङ्ग भो,  
कुसुमको छवि रङ्ग, बिरङ्ग भो ।  
चहकिलो नव हाल बहाल भो,  
भ्रमरको पनि हाल निहाल भो ।।९।।  
न कुसुमाकरका करकापले,  
न कमलाकरका कर-काण्डले ।  
बरु दिवाकरका कर-कार्यले,  
सब हिमाकरका करका गले ।।१०।।  
गजब भो, जब भो ऋतु-राज यो,  
समयको मयको तुलना भयो ।  
प्रकृतिको कृतिको महिमा बढ्यो,  
निसिपको सिपको सुषमा चढ्यो ।।११।।  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
