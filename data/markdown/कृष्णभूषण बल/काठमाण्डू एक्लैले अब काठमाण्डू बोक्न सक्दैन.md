---
title: काठमाण्डू एक्लैले अब काठमाण्डू बोक्न सक्दैन
author: कृष्णभूषण बल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3%E0%A4%AD%E0%A5%82%E0%A4%B7%E0%A4%A3_%E0%A4%AC%E0%A4%B2
---

काठमाण्डू एक्लैले अब काठमाण्डू बोक्न सक्दैन  
काठमाण्डू एक्लैले अब सिंगै नेपालको अर्थ लगाउन सक्दैन ।  
नाच्नुपर्छ पैतलाहरुले अब भनज्याङ्गहरु  
टेक्नुपर्छ , आँखाहरुले अब सारा पहाडहरु  
उड्नुपर्छ निश्चित लक्ष्यहरुमा अब यो छिमलका चराहरु  
ज्वालामुखीझै फुट्नुपर्छ अब यो पिढीका स्वरहरु  
छाम्दै हातहरुले काँडाहरु अब टेक्न सक्नुपर्छ  
काठमाण्डू त अब डाँडाहरुमा बिछिन सक्नुपर्छ ।  
एउटै ढुङ्गाले कुनै घर बनिन सक्दैन , ढुङ्गाको तहतह हुनुपर्छ  
एउटै पोखरीको कुनै ताल हुँदैन , थुप्रै दहदह जम्नुपर्छ  
हुटिट्याउले सगर थामन खोजेर थामिन सक्दैन सगर  
वर्षे भेलको सानो चपेटले , मेट्न खोजेर मेटिन्न बगर  
पहाड, मधेश, थुम्काथुम्की र उकालीओरालीको देश  
कसेको पेवा होइन , कसैले ठेक्का लिएर पनि हुनेछैन  
मुहान जो बग्नुपर्छ , जम्नुको यसको कुनै अर्थ हुँदैन  
काठमाण्डू एक्लैले अब काठमाण्डू बोक्न सक्दैन  
काठमाण्डू एक्लैले अब सिंगै नेपालको अर्थ लगाउन सक्दैन ।  
खोरमा थुनिएर पनि बिहानीको संकेत दिन्छ कुखुराको भाले  
निरर्थक प्रयासमा युग हाँस्छ ,  
बलिसकेको दिनलाई हुस्सुले ढाक्न खोजे  
टुँडिखेलका प्रत्येक सुरहरुमा घोडा छाडेर त्यत्तिकै डटेकै छ इतिहास  
टाप बजारेर कुदिरहेको घोडालाई  
त्यत्तिकै चाबुक लगाइरहेछ एउटा उपहास  
अनिष्ठ भन्छन् सपना देख्नेहरुपनि  
यस्तो कालो घोडा र कालो मान्छे  
तर काठमाण्डू छातमिाथी बोकीरहेकै छ  
यस्ता कतिकति इतिहाँसका मान्छे  
किन थाहा भएन तिमीलाई एउटा रौंलाई मात्र भनिन्न केश  
किन थाहा भएन तिमीलाई एउटै इतिहाँसको मात्र हुँदैन देश  
काठमाण्डू वास्तवमा भित्रभित्रै छटपटिएको छ  
काठमाण्डू वास्तवमा भित्रभित्रै गुम्सिएको छ  
मञ्जुश्रीको अर्को तरवारको विकास खोजीरहेको छ ऊ  
युगका गह्रौ पाइलाहरु अब धेरै बोक्न सक्दैन  
यसैले बग्ने निकास खोजीरहेको छ ऊ ।  
काठमाण्डू एक्लैले अब काठमाण्डू बोक्न सक्दैन  
काठमाण्डू एक्लैले अब सिंगै नेपालको अर्थ लगाउन सक्दैन ।
