---
title: फुटकर
author: शम्भुप्रसाद ढुङ्गेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A4%AE%E0%A5%8D%E0%A4%AD%E0%A5%81%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A2%E0%A5%81%E0%A4%99%E0%A5%8D%E0%A4%97%E0%A5%87%E0%A4%B2
---

अनाथ पारीकन नाथ ! यो घडी  
  विदा लिनूहुन्छ हरे ! कसो गरी ।  
सँगै बरु लानुहवोस् सँगै रहूँ  
परे जती दुःख दुवै मिली सहूँ ।।१।।  
हजूरका साथ रहे हुँदामहाँ  
थियेन हेर्ने बलतक कसैमहाँ ।  
हजुरदेखी रहुँला फरक् जसै  
मलाइ छाड्दैन यहाँ कुनै कसै ।।२।।  
नजानुहोस् नाथ ! तँ बस् यही भनी  
म छैन बच्ने पछिक् कसै पनी ।  
फुलीरहेको फुललाई त्याग् गरो  
नहोस सपारी हुनगै निठुरसरी ।।३।।  
भनूँ भने दर्द म भन्न शक्तिन  
अचानु सबको अब बन्न शक्तिन ।  
हजूरको जानमहाँ भये मन  
मलाइ जानोस् टुकुरा गरीकन ।।४।।  
००००  
मुसुक्क हाँसीकन नेत्र तर्की  
सुटुक्क मेरो लियि चित्त फर्की ।  
फुरुक्क पछर्यौ तिमी विध्न प्यारी  
मलाई वाधा हुनजान्छ भारी ।।१।।  
शरद्शशीतुल्य प्रिये ! मुहारले  
चमक् दिने विद्युत झैं जुहारले ।  
लियौ गराई वशमा सबै मन  
बसूँ कहाँ वेमनको भईकन ।।२।।  
न छिप्छ बास् कस्तुरिको कसै गरोस्  
न लुक्छ आगो कहि नै लगी धरोस् ।  
प्रिये ! छ यस्तै बुझ प्रेमको गति  
छिपाउँदा हुन्छ प्रकाश त्यै अति ।।३।।  
००००  
म तिम्रो हरे ! आज दुश्मन भयेंछु  
अधम् नीच छोटो पनी भै रहेंछु ।  
यसले यहाँ मुख तिमीले लुकायौ  
अघीदेखि खाली मलाई ढुकायौ ।।१।।  
००००  
तिमी असल प्रेमकी चिज भयेर ऐले प्रिये ।  
मलाइ यसरी यहाँ विपत प्रेमले नै दिये ।  
कसो भनुँ कसो गरुँ नभनुँ के नबोलूँ यहाँ  
अभागि मसरी अरु अब हुनेछ को लोकमहाँ ।।१।।  
तिमीसित छ प्रेमको कमल पुष्प खुस्बू दिने  
भमर् घुमि घुमी तहाँ सरसलाई हर्दम लिने ।  
गजब् छ तर त्यो कली मसँग नक्कली भै अती  
दिदैंन किन हो हरे ! रस भरेर प्रीती रती ।।२।।  
भनूँ कसरि निर्दयी नलिनु याद मेरो भनी  
डुलें सरस खोज् गरी हरबखत् म प्रेमी बनी ।  
तिमी हृदयभित्र प्रेम् लिइ लुकाइ राख्ने हरे  
म खोलि गरि प्रेमको यसरि हा ! अनाहक् मरें ।।३।।  
दिनू छ भन सुन्दरी ! अब अमोलको प्रेम कहाँ  
म लायक ह्वैन की लिन अमोल प्रेमको यहाँ ।  
चटक्क चुँडि प्रेम यो अब नमार टाढा गरी  
लिनेछु पछितक् पनी झलक त्यै म हे सुन्दरी ! ।।४।।  
००००  
सँगिनि किन भयौ अती मलीन  
तिमिकन कुन् विपत् नवीन ।  
अधर दुइमहाँ छ चोटचाट  
किन सखि ! बिग्रनगो समस्त छाँट ।।१।।  
दुइतिर पसिना चुहीरहेछन् ।  
नयन समेत गुराँस झैं भयेछन् ।  
किन सखि ! तिमि बस्तछयौ नबोली  
हृदय लियो कुन पापि आइ खोली ।।२।।  
चलि चलि गहना खसे समान  
अलि अलि गो निहुरेर भू(कमान ।  
किन सखि ! बबुरी भयौ यसोरी  
भन हँसिलो मुख गो कहाँ कसोरी ? ।।३।।  
निशि बसि तिमिले कहाँ गवायौं  
सुख सब छाडि लियेर दुःख आयौ ।  
भन भन सुकुमारि ! केहि हाल  
म त ननिको अति बुझ्छु देखि चाल ।।४।।  
००००  
प्रिये ! यता हेरन हेर- छू खडा  
नपार आफ्नू मन प्रेमको कडा ।  
म दिन्छु लेऊ जिउ नै बकस् यहाँ  
मनाउ मेरो जय केहि मनमहाँ ।।१।।  
थरी थरीका गहना म ल्याउँला ।  
वरीपरी राखी सबै चढाउँला ।  
घरी घरी ओठ दुवै रँगाउँला ।  
यती भये 'प्रेम' यसै मनाउँला ।।२।।  
००००  
तिमीले रिसाएर हेरीदिंदामा ।  
मुहार् चन्द्र झैं आज फेरीदिंदामा ।  
जुलुम् जो हुने हो ममा हेर सब् भो  
गजब् भो गजब् भो गजब् भो गजब् भो ।।१।।  
गजब् भो अहो ! औंशिमा चन्द्र झल्के  
अनेक् आइ चातक्हरु आज पल्के ।  
वियोगी जती कामले भित्र सल्के  
सुधा चाँदनीले छरी खूब टल्के ।।२।।  
गजब् भो तिमी फूल फैलाउदामा  
कलीले फुली बास फैलाउँदामा ।  
कहाँ गो हरे ! त्यो मजेदार छाँट  
यहाँ गर्छ को शोख सब् गर्न आँट ।।३।।  
००००००  
तिमी मेरि तिम्रो म भन्थें अगाडी  
दियौ भारि धोका पछाडी पछाडी ।  
कहाँको लियौ चाल यस्तो समाई  
कडा भन् ग¥यौ आज पत्थर् जमाई ।।१।।  
म एक् रात छाडदीनथें घर् कदापि  
गजब् भो म पर्देश आयें तथापि ।  
रसीली प्रिया गर्दिहुन् के विचार ?  
हरे ! सम्झि त्यो आँशुको लाग्छ धार ।।२।।  
०००००००००  
जुटेको कलेजा छुटाई बलैले  
शरद्चन्द्र झैं मुख् हटाई करैले ।  
अलिक् दिन् वियोग्को गरम् स्वास् बहाई  
बिदा हुन्छु देऊ प्रिये ! मुख् हँसाई ।।१।।  
फुलेको छ भर्खर् कलो छाइ वास  
भमर्लाइ सर् ख्वाउने गर्छ आश ।  
कठिन्ले गरी त्यो मजा सब् छुटाई  
विदा हुन्छु देऊ प्रिये मुख् हँसाई ।।२।।  
चखेवीमहाँ भै चखेवासमान  
म आश् गर्दछु भेट्नलाई विहान !  
लियी प्रेम आफै कलेजा लगाई  
विदा हुन्छु देऊ प्रिये ! मुख् हँसाई ।।४।।  
नमाने तिमी चित्तमा कत्ति फिक्री  
छ मेरा उपर् प्रेमको भारि सिक्री ।  
म एक्लै बसूँला कती तड्फडाई  
विदा हुन्छु देऊ प्रिये ! मुख् हँसाई ।।५।।  
अलक्का झलक्मा छ यो मन् भुलेको  
सदा खान रस् भै दिवाना डुलेको ।  
कहाँ बस्न सक्छू म यो सब् भुलाई  
विदा हुन्छु देऊ ! प्रिये मुख् हँसाई ।।६।।  
तिमी मन तिमी धन् तिमी ज्यान मेरी  
बसेको छु खाली तिमीलाई हेरी ।  
तिमीदेखि क्यै तैन मेरो मलाई  
विदा हुन्छु देऊ प्रिये ! मुख् हँसाई ।।७।।  
वियोग् हुन्छ संयोगलाई लियेको  
अधर्को छ मैले सुधा-रस् पियेको ।  
गला लागि ज्यू प्रेमले सुम्सुम्याई  
विदा हुन्छु देऊ प्रिये ! मुख् हँसाई ।।८।।  
म तिम्रो लियी चित्र मन्भित्र राख्छू  
वियोगको वखत्मा सुधालाय चाख्छु ।  
नठाने तिमी निर्दयी झैं मलाई  
विदा हुन्छु देऊ प्रिये ! मुख् हंसाई ।।९।।  
(\*सूक्तिसिन्धु (फेरि), जगदम्बा प्रकाशन, २०२४)
