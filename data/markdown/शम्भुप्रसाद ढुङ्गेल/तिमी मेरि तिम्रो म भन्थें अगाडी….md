---
title: तिमी मेरि तिम्रो म भन्थें अगाडी…
author: शम्भुप्रसाद ढुङ्गेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A4%AE%E0%A5%8D%E0%A4%AD%E0%A5%81%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A2%E0%A5%81%E0%A4%99%E0%A5%8D%E0%A4%97%E0%A5%87%E0%A4%B2
---

तिमी मेरि तिम्रो म भन्थें अगाडी...  
भयें कर्मले धमै छाड्ने पछाडी ।  
भयेको छु यस्ले म पाल् समान  
वियोग्ले जली तैपनी जान्न ज्यान ।।१।।  
तिमी मेरि तिम्रो म भन्थें अगाडी  
परेको छ आजकाल खङ्गाष्ट नाडी ।  
कठै ! गो कहाँ सव् रसीलो मिजाज  
नजर् तर्दछ यौ प्रेमि भै व्यर्थ आज ।।२।।  
तिमी मेरि तिम्रो म भन्थें अगाडी  
गयौ निर्दयी भै कहाँ आज छाडी ।  
म कस्का बसी साथमा दिल् बुझाऊँ  
तिमी झैं हँसीली कहाँ आज पाऊँ ।।३।।  
तिमी मेरि तिम्रो म भन्थें अगाडी  
नजर्-शर् हरे ! मार्न लाग्यो पछाडी ।  
टुटी मन् भयेको छ मेरो रवाना  
कती साद्धछयौ निर्दयी भै निशाना ।।४।।  
तिमी मेरि तिम्रो म भन्थें अगाडी  
दियो दैवले दूर पारी पछाडी ।  
तिमी ठुस्सियौ गर्धनी खाइ आयें  
अनाहक्महाँ दुःख मात्रै उठायें ।।५।।  
तिमी मेरि तिम्रो म भन्थें अगाडी  
भयें क्वै न क्वै आजदेखी पछाडी  
कहाँ वस्ति हौ रातदिन् छट्पटाई  
यहाँ होश झन् छैन कत्ती मलाई ।।६।।  
तिमी मेरि तिम्रो म भन्थें अगाडी  
तिमीलाई खुस् गर्न वस्थें पछाडी ।  
तिमी आजकाल् भै रहीछयौ विरानी  
म चुप छु सवै दैवको खेल जानी ।।७।।  
तिमी मेरि तिम्रो म भन्थें अगाडी  
प¥यो बस्नु आज्काल् फगत् आँशु काडी ।  
कहाँ गो मुहव्वत् कठै ! आज हाम्रो  
वियोगले दुवैमाथि पार्यो नराम्रो ।।८।।  
तिमी मेरि तिम्रो म भन्थें अगाडी  
दुवैले पर्यो प्रेममा पस्नु झाडी ।  
म एक्लो रमन्ता भई घुम्छु आज  
तिमी मान्दछयौ जोगिनी वन्न लाज ।।९।।  
तिमी मेरि तिम्रो म भन्थें अगाडी  
प¥यो कर्मका फेरले जानु छाडी ।  
नबिर्से तिमले मुहव्बत् कदापि  
म ईमान छाडी हुनेछैन पापि ।।१०।।  
तिमी मेरि तिम्रो म भन्थें अगाडी  
खुसीले सबै चीज खान्थें म बाँडी  
प¥यो हाय ! खप्नू कठिनको वियोग  
जगत्को टुटयो की सबै आज भोग ।।११।।  
तिमी मेरि तिम्रो म भन्थें अगाडी  
गला लागि बस्थें रत्तीभर् नछाडी ।  
टुटयो वज्र शिरमाथि फाटो गरायो  
वियोगले ठूलो आँशुको भल् बगायो ।।१२।।  
तिमी मेरि तिम्रो म भन्थें अगाडी  
तिमी भै निठुर् दुःख पायें पछाडी ।  
शरीर्मा वियोग्को विभूती रमायें  
अलख् प्रेमको फेर् जगाऊँन आयें ।।१३।।  
तिमी मेरि तिम्रो म भन्थें अगाडी  
फुटयो प्रेमको चूर भै आज हाँडी ।  
खस्यो चित्त भुङरामहाँ लर्खराई  
कहाँतक् बसूँ हा ! कलेजा डढाई ।।१४।।  
तिमी मेरि तिम्रो म भन्थें अगाडी  
प¥यो आज वस्नू फगत् हात माडी ।  
तिमी हेर्दिनौं प्रेम राखी पटक्क  
म हुन्छू यसैले छिने झैं छटक्क ।।१५।।  
तिमी मेरि तिम्रो म भन्थें अगाडी  
सदा ध्यान गर्थे म तिम्रै पछाडी  
हरे ! कालले आज दुश्मन् गरायो  
ठूलो पेच हामी दुवैमा लडायो ।।१६।।  
तिमी मेरि तिम्रो म भन्थें अगाडी  
मुहव्वत् दियौ त्यो तिमीले विगाडी ।  
फुटेको जुटायेर जुट्तैन काँच  
वियोगको नभै भेट कम हुन्न आँच ।।१७।।  
तिमी मेरि तिम्रो म भन्थें अगाडी  
भयेको छु तिम्रो विरानू पछाडी ।  
अलक्को झलक बन्द भो देख्नलाई  
तिमी ठान्दछयौ हाय ! दुश्मन् मलाई ।।१८।।  
तिमी मेरि तिम्रो म भन्थें अगाडी  
गरें शोख जे जे थियो एक् नछाडी ।  
हुँदामा तिमी निर्दयी आजकाल  
परी वज्र खाईरहेछु हवाल ।।१९।।  
(\*सूक्तिसिन्धु (फेरि), जगदम्बा प्रकाशन, २०२४)
