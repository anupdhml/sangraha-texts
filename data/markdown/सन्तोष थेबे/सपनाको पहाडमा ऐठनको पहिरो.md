---
title: सपनाको पहाडमा ऐठनको पहिरो
author: सन्तोष थेबे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%A8%E0%A5%8D%E0%A4%A4%E0%A5%8B%E0%A4%B7_%E0%A4%A5%E0%A5%87%E0%A4%AC%E0%A5%87
---

सबै सपना देख्छन्  
सपना निंद्रामा देखिन्छ  
सपना बेहोसीमा देखिन्छ  
सपनाको आफ्नै रङ र स्वाद हुन्छन्  
सपनाको आफ्नै पहिचान र गन्तव्य हुन्छन्  
सपना अनौठो हुन्छ  
सपना अविश्वासी हुन्छ  
धेरै निदाइयो भने  
कहिलेकहिँ सपना 'सिनाम' मा पहिरो जान्छ  
र कावेलीको दोभानमा थुप्रिन्छ  
असंख्य समवेदनाहरुको उत्तिसघारीमा मुख छोपेर  
उता 'हाङदेवा'  
सपनाका पहिराहरुले पहिराका गीतहरु गाउँछ  
बटुवाहरु सपनाको लेखाजोखा गर्छन्  
रातको प्रथम प्रहरको सपना  
मध्यरातको सपना  
बिहानीपखको सपना  
सबै--सबै सपनाका निंद्राहरुले जीवनमा आफ्नै सपना कोरेको छ  
सबै--सबै सपनाका बेहोसीहरुले जीवनमा आफ्नै गोरेटो खनेको छ ।  
तर  
आजराती मैले एउटा सपना देखेँ  
शायद गर्मीले होला,  
अखबारमा देश निस्सासिएर होला,  
म छट्पटिँदा छट्पटिँदै एक झमक निदाएछु  
सपनामा  
थुप्रै मान्छेहरु रङ्गीबिरङ्गी तोरणहरु बोकेर  
नानाथरिका मुखुण्डोहरु ओढेर  
जोडसँग कराउँदै थिए  
जोडसँग चिच्याउँदै थिए  
पौँठेजोरी खेल्दै थिए  
लाप्पा खेल्दै थिए  
म सपनाको दैलो बिस्तारै उघारेर  
एउटा दाउ छोप्दै थिएँ  
म सपनामा  
मेरो निम्ति  
मेरो सपनाको निम्ति  
चुपचाप कसैलाई नसोधी  
गहिरो खाडल खनिरहेथे  
सीमास्तम्भहरु ढलिरहेथे  
हिमालमा हिमपहिरो बगिरहेथ्यो  
म आपैmले खनेको खाडलमा गाडिन लाग्दा  
म आपैmले देखेको सपनामा थिचिन लाग्दा  
झल्यास्स ब्युँझेछु  
मलाई थाहा थिएन  
सपनामा ऐठन पनि परिँदो रहेछ ।  
यी सब सपनाका पहाडहरु हुन्  
कोही उकालो चढ्दै छन्  
कोही ओरालो झर्दैछन्  
उकालो चढ्ने र ओरालो झर्नेका सपनाहरु फरक हुन्छन्  
सपनाहरु नितान्त एक्ला हुन्छन्  
सपनाहरु अँध्यारा रहस्यमयी हुन्छन्  
सपनाहरु कहिल्यै पनि अँगालो हालेर प्रणय गीत गाउँदैनन्  
सपनाहरु कहिल्यै पनि हात समातेर बिपनाको गीत गाउँदैनन्
