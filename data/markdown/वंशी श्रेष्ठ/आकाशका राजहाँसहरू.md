---
title: आकाशका राजहाँसहरू
author: वंशी श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%82%E0%A4%B6%E0%A5%80_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

समस्त प्राणीहरू आकाशमै उत्पन्न हुन्छन्  
आकाशमै विलीन हुन्छन् ।  
माथि, हामीमाथि, हिमशिखरमाथि  
एक बथान राजहाँसहरू उड्दै आइरहेछन्  
थाहा छैन, कुन अज्ञात प्रदेशबाट आए  
अनि कुन अन-आविष्कारित प्रदेशमा जाँदैछन्  
स्वच्छ-श्वेत-सुन्दर राजहाँसहरू  
विशाल-निर्मल-नीलो आकाशमा  
उड्दै आइरहेछन्-उड्दै गइरहेछन् ।  
हामी सृष्टिका सर्वोत्तम सचेत प्राणीहरू  
आफ्नै ज्ञान-गङ्गाका लहरमा पौडिरहन्छौँ  
अनि अहंका आवरणले विक्षेपका बन्दी भएर  
परा अनि अपराबीचको क्षितिजमा यात्रा गर्छौं  
किन्तु हामी न त आकाशमा उन्मुक्त उड्नसक्छौं!  
न धराका वन-कुञ्जहरूमा अनाशक्त नाच्नसक्छौं  
श्रृष्टिका सर्वोत्तम सौन्दर्यमयी हामी  
शब्द र वाक्यका भारले  
द्वैत अनि अद्वैतका सीमान्त-रेखाबाट  
आकाशका राजहाँसहरू हेरिरहन्छौं ।  
यी राजहाँसका उडानसँगै  
निर्मल-निश्छल विचारका  
व्यापक तर गहनतम् यो अन्तर्मन  
पार्थिव-संसारको गुरुत्व-आकर्षणको सीमापार  
दिन-रातका रेखापार  
धर्महरूका व्याख्यापार  
उज्वल आकाशबीच उड्छ  
\\'आकाशस्य न भेदोऽस्ति  
अनि यात्रा गर्न चाहन्छ  
नाम मात्र ज्ञान भएको!  
तर अन-आविष्कारित प्रदेशतिर  
जहाँ प्रज्वलित सूर्यको उष्ण ताप छैन  
अनि चतुर्दिक चकमन्न चन्द्रको शीतल किरण छैन  
यात्राको त्यस दिग-दिगान्त प्रदेशबाट  
फर्केका यात्री कहिल्यै भेटिएनन् यस धरामा  
अथवा भनौँ-यात्रीहरू र्फकन्नन् यस धरामा फेरि ।  
आकाशः तल्लिङ्गात ।  
१. छान्दोग्योपनिषद् १।९।१  
२. अनन्त आकाशमा भेद-विभेद छैन । माण्डूक्योपनिषद् -६  
आकाश ब्रहृम स्वरुप हो, ब्रहृमसूत्र १।१।२२
