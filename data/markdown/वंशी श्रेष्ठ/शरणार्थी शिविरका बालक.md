---
title: शरणार्थी शिविरका बालक
author: वंशी श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%82%E0%A4%B6%E0%A5%80_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

\\यो राष्ट्रको भूभाग, शरणार्थी शिविर  
शरणार्थी आमाहरू जन्माउँछन् बालबालिका ।  
पछि, केही समयपछि एक जना बालक घोषणा गर्छ  
म निर्वासित होइन, सर्वहारा पनि होइन,  
कमैया वा सुकुम्बासी पनि होइन,  
शरणार्थी शिविर मेरो जन्मथलो  
तर भिक्षापात्र लिएर घुम्नेपनि होइन ।  
भूगोलका सीमाबन्धका रक्षकहरू  
उसलाई शिविर त्याग्न दिँदैनन्,  
अनि ऊ प्रश्न गर्छः  
यो राष्ट्रको संविधान,  
वा कुन राष्ट्रको संविधानमा  
राष्ट्र खोज्ने अधिकारको बन्देज छ ?  
बिचरा--बबुरो नारा चर्काउँछ  
अनि भाषण गर्छः मलाई राष्ट्र चाहिन्छ ।
