---
title: रबरको रोटी
author: टङ्क उप्रेती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9F%E0%A4%99%E0%A5%8D%E0%A4%95_%E0%A4%89%E0%A4%AA%E0%A5%8D%E0%A4%B0%E0%A5%87%E0%A4%A4%E0%A5%80
---

समस्त तेज गुमेपछि  
रबरको रोटी बन्छ सूर्य  
जसको कुनै अर्थ रहन्न  
भोकाहरूलाई  
मेरो आँगनमा पोखिन्छ भनेको सुन्तले प्रकाश  
छुनै नसक्ने गरी क्षितिजमा पुगेको छ  
टुक्रिएका सूर्यका घेराहरू  
सिँउडी घारीमा फसेका छन्  
उनिएका छन् मेरा यी सपनाका टुक्राहरू  
सिँउडीका काँडाहरूमा  
भत्किएको छ म उक्लिने सिँडी  
ताज बनाएर जोगाएको थिएँ  
मेरो सपना  
भीषण द्वन्द्वबीच पनि  
अहिले जोड्दैछु तिनका टुक्राटुक्रीहरू  
र कठोर सङ्घर्ष बाँचिरहेछु  
रबरको रोटी हुन नदिन  
मेरो सपना ।
