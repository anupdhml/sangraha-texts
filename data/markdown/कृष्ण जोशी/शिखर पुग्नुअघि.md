---
title: शिखर पुग्नुअघि
author: कृष्ण जोशी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%9C%E0%A5%8B%E0%A4%B6%E0%A5%80
---

एउटा यात्राको समाप्तिले भन्दा  
एउटा यात्राको प्रारम्भले मात्र पनि  
मनलाई त्यसै--त्यसै आन्दोलित पार्दो रहेछ  
गहिराइमा नदीको डुब्नुभन्दा  
किनारमा बसेर डुब्नुको अन्दाजले पो  
मनलाई त बिथोल्दो रहेछ ।  
अपराधपछिको अपराधी सन्त्रास भोग्नुभन्दा  
अपराध तयारीको सुरुआतले मात्र पनि  
आगो लागेझैँ पोल्दो रहेछ  
अपराधतर्फको प्रस्थानले भन्दा पनि  
बहकिने मनको बानीले पो  
दोष भोग्नुपर्दो रहेछ ।  
ठूलो कुनै दुर्घटनामा पर्नुभन्दा पहिले  
दुर्घटनास्थलतर्फको अभियान पनि कहिलेकाहीँ  
नियन्त्रण गर्नुपर्दो रहेछ  
गल्ती कुनै हुनुभन्दा पहिले  
हुने गल्तीको मिठासबाट  
आन्दोलित हुन पो साह्रो रहेछ ।  
पाएपछि खोजेको चिजको  
मूल्यलाई बिर्सनुभन्दा  
खोजिरहने अभियानको सुरुआत पो  
महँगो र सुखद रहेछ  
सुन्दर सर्वाङ्गहरूलाई सखाप पार्नुभन्दा त  
विचरणबाट मात्तिनु पो  
धेरै कठिन रहेछ ।  
   
गहिराइ कति हो थाहा पाउन  
शिखर पुगेर खस्नुभन्दा  
धेरै बेर तलसम्म हेरेपछि  
प्रस्थान गर्नु पो शिखरबाट कठिन रहेछ  
शिखर पुगेर शिथिल र थकित हुनुभन्दा  
चिसो--चिसो हिउँ र बतास हुनुभन्दा  
शिखर पुग्नुअघि नै  
शिखर छाड्नुपनि अप्ठेरो  
अति धेरै अप्ठेरो रहेछ ।  
घाइते कुनै ठूलो दुर्घटनाबाट हुनुभन्दा  
सानै घटनाको घाउ पनि पर्याप्त दुख्दो रहेछ  
आँखाहरू सबैलाई छलेर केही क्षण  
एकान्त जङ्गलसँग साटिनुभन्दा  
पसल--पसल सहरमा टाँगिनु पनि कठिन रहेछ  
घर--घरमा बत्तीहरू, अँध्यारो पनि महँगो छ  
शिखर पुग्ने पनि हतार छ  
शिखर पुग्नुअघि शिखर छाड्न पनि कठिन छ  
ठूलो दुर्घटनालाई छल्न  
सानो घटनालाई भोग्न पनि हतार छ ।
