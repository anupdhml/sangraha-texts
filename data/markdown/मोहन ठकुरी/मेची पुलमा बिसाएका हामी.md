---
title: मेची पुलमा बिसाएका हामी
author: मोहन ठकुरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%8B%E0%A4%B9%E0%A4%A8_%E0%A4%A0%E0%A4%95%E0%A5%81%E0%A4%B0%E0%A5%80
---

पुलमुनि बगिरहेछ पानी ।  
बगिरहनुधर्मपानीको।  
हामी पुलमा ।  
वारिकाहरूलाई पारि पुर्याउनु  
पारिकाहरूलाई वारि ल्याउनु  
जोडेर  
धर्मपुलको ।  
कहीँ पुग्नलाई आइपुग्यौँ  
हामी यहाँ।  
   
कहीँपुग्नलाई।  
पुग्न पाएनौँ।  
पुल यो।  
चुपचाप  
मौन ।  
कर्महीन/धर्महीन  
भइदियो यो ।  
हामी यताका पनि हुन पाएनौँ  
हामी उताका पनि हुन पाएनौँ ।  
यद्यपि हामीसित  
अझै एउटा यात्रा छ  
अझै एउटा लक्ष्य छ  
अझै एउटा सङ्कल्प छ ।  
जीवित हामीसित ।  
सबै गुमाएर रहेको  
यो प्राण छ हामीसित ।  
टुङ्गोमा पुग्नलाई  
यही यथेष्ट छ हामीसित ।  
आज  
यो पुल छ---  
मात्र मौनता  
हिँडिरहेछ  
योमाथि ।
