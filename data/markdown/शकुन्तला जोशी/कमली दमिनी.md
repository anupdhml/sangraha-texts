---
title: कमली दमिनी
author: शकुन्तला जोशी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A4%95%E0%A5%81%E0%A4%A8%E0%A5%8D%E0%A4%A4%E0%A4%B2%E0%A4%BE_%E0%A4%9C%E0%A5%8B%E0%A4%B6%E0%A5%80
---

ऊ बेला पहाडमा  
बाऊको पयरकलको मुनिबाट  
सुटुक्क चोरेर ल्याएकेा  
झिल्के कपडाका टालाटुलीमा  
खुब राम्रो बेहुली सिंगारेर  
'बेहुली' खेल्थ्यौं  
कमली दमिनी र म  
कहिले बेहुली सानी भएकोमा रिसाउँथी ऊ  
कहिले बेहुला पुड्को ल्याएकेा ठुस्किन्थें म  
ढुंगा र माटाको भतेर चलाउँदै  
पातीका फुर्काले जन्ति पर्सदै  
रत्यौली र संगिनी नाच्थ्यौं  
श्लोक र दोहोरी गाउँथ्यौं  
डोली र नौमती बाजामा अन्माउँदै बेहुली  
घरी रुन्थ्यौं घरी हाँस्थ्यौ  
न दुःख न पिडा न शोक न सन्ताप  
बस् ! बेहुली खेल्थ्यौं  
र धुलैधुलो भएको बुट्टे जामाको खल्तीमा  
लुकाएर टालाटुलीको बेहुली  
साँझ घर फर्कन्थ्यौं  
एक बिहान  
हाम्रो गोजीको पुतलीभन्दा राम्री सिंगारिएकी  
कमली डोली चढेर रुँदै-रुँदै  
मलाई छोडेर टाढा कतै गई  
म धेरै दिनसम्म गोजीमा उसले सिंगारेका  
'बेहुली' बोकेर डिलमाथि पर्खिरहें  
तर आइन  
मसँग फेरि 'बेहुली' खेल्न कहिल्यै फर्केर आइन-  
मेरी सहेली कमली दमिनी ।।
