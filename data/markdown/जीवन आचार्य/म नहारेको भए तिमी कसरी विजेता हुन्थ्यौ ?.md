---
title: म नहारेको भए तिमी कसरी विजेता हुन्थ्यौ ?
author: जीवन आचार्य
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%80%E0%A4%B5%E0%A4%A8_%E0%A4%86%E0%A4%9A%E0%A4%BE%E0%A4%B0%E0%A5%8D%E0%A4%AF
---

हामी दुवै एउटै बगैँचामा फक्रन लागेका  
दुईवटा कोपिला थियौँ  
लाखौँ झारपातहरूको रोदनबीच  
तिमीले मेरो फक्रन लागेको कोपिला--- चुँड्यौ र फाल्यौ।  
हुन सक्छ मैले पनि तिम्रो समानान्तरसँग फक्रनुको अर्थ  
तिम्रो एक्लो प्रभुत्व बगैँचामा चल्नुको विरोध हुन्थ्यो ।  
यसरी म कोपिला नचुँडिएको भए  
तिमी कसरी बगैँचामा एक्लो घमन्ड फक्रन्थ्यौ  
म नहारेको भए तिमी कसरी विजेता हुन्थ्यौ ?  
म नानीहरूका असङ्ख्य पाइतालाहरू भएर  
क्षितिज नाघ्नलाई डाँडाबाट शङ्खनाद गर्दै हिँडेको थिएँ  
तर तिम्रो एउटै विशाल र कठोर पाइतालाले---  
हामी सम्पूर्ण बालकहरूका--- नरम--नरम पाइतालाहरू  
--- र, कोमल--कोमल मनहरू  
कुल्चियौ र यस्तरी दबायौ---  
हुन सक्छ मैले क्षितिज नाघ्नुको अर्थ  
तिमी एक्लो सूर्य आकाशमा हाँस्न केही धमिलो हुन्थ्यो  
यसरी म नदबेको भए---  
तिमी कसरी मैमाथि टेकेर उभिने साहस गथ्र्यौ ?  
म नहारेको भए तिमी कसरी विजेता हुन्थ्यौ ?  
म बिस्तारै--बिस्तारै ढुङ्गाहरू बटुलिँदै  
चौतारी भएर पहाड अग्लिँदै थिएँ  
तिमी हिमाल पग्लेर मलाई बगाउँदै लग्यौ  
यसरी म टुक्रिँदै गएँर तिमी विशाल हुँदै गयौ  
हुन सक्छ म पहाड अग्लिनुको अर्थ  
तिमी हिमाल छोपिनु थियो।  
यसरी म नटुक्रिएको भए तिमी कसरी सिङ्गो हुन्थ्यौ  
या, यसरी म नटुक्रिएको भए---  
तिमी कसरी हामी टुक्रा--टुक्राको गारो लगाएर अग्लोमहल बन्थ्यौ ?  
म नहारेको भए तिमी कसरी विजेता हुन्थ्यौ ?  
अब हामी दुवैबीच एउटा प्रश्न (?) बाँकी रह्रयो  
तिमीले कोपिला चुँडेर फालेको मेरो बिरुवामा  
अझै जराहरू र हाँगाहरू बाँकी छन्,  
म पुनः बिरुवा हुर्कन सक्छु--- लहलहाएर ।  
म पुनः कोपिला फक्रन सक्छु--- मगमगाएर ।।
