---
title: भेडाच्याङ्ग्राहरुको देश
author: सरुभक्त
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B0%E0%A5%81%E0%A4%AD%E0%A4%95%E0%A5%8D%E0%A4%A4
---

हिमालमन्तिर  
हिउँझैं फुल्ने  
हिमाली भेडाच्याङ्ग्राहरू  
खर्क र चरनका यात्रामा  
निश्चल अबोधताको जिन्दगी बोकेर  
दुनियाँका सबभन्दा पवित्र अज्ञानीहरूझैं  
बथानहरूमा जन्मन्छन्  
बथानहरूमा हुर्कन्छन्  
परिचयको साँघुरो क्षेत्रफलभरि  
उनीहरू कसैलाई चिन्छन् भने  
कि त भेडीगोठका गोठालाहरूलाई चिन्दछन्  
कि त भेडीगोठका भोटे कुकुरहरूलाई चिन्दछन्  
चिसो - चिसो प्रकृतिमा  
नसिलाइएका न्यानान्याना उन र पश्मिना लाएर  
उनीहरू गोठालाका \\'सुई ! सुई !\\' सिठीहरूलाई  
र भोटे कुकुरका \\'ह्वाउ ! ह्वाउ !\\' भुकाईहरूहरूलाई  
विश्वासका गुरुमन्त्र सम्झन्छन्,  
प्रत्येक वर्ष भेडाच्याङ्ग्राहरू  
विश्वासको महान यात्रा गर्छन्  
र हिमाली गोठहरूबाट  
ठुला ठुला शहर-बजारका  
पक्कीपक्की सडकहरूमा आइपुग्छन्  
उनीहरू बुझ्दैनन्  
उनीहरू किन हिमालबाट शहरतिर ल्याइन्छन्  
उनीहरू बुझ्दैनन्  
उनीहरू किन कागजका टुक्राहरूमा बेचिन्छन्  
र बथानहरूबाट छुट्याइन्छन्,  
अवश्य्य भेडाच्याङ्ग्राहरूलाई  
बथानहरूबाट छुट्याइँदा  
"भ्याँ ! भ्याँ !" पीडा हुन्छ  
अवश्य भेडाच्याङ्ग्राहरूलाई  
घाँटीमा खुकुरी रेटिँदा  
"प्याँ ! प्याँ !" पीडा हुन्छ  
तर,  
भेडाच्याङ्ग्राहरूको देशमा  
भेडाच्याङ्ग्राहरूलाई जीवनको कुनै अर्थ थाहा हुँदैन  
भेडाच्याङ्ग्राहरूको देशमा  
भेडाच्याङ्ग्राहरूलाई म्रित्युको अर्थ थाहा हुँदैन |
