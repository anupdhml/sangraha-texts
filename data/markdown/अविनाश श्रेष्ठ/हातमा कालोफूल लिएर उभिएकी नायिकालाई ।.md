---
title: हातमा कालोफूल लिएर उभिएकी नायिकालाई ।
author: अविनाश श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%B5%E0%A4%BF%E0%A4%A8%E0%A4%BE%E0%A4%B6_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

।। एक ।।  
उन्मादको अर्को नाम नै तिमी थियौ नायिका ।  
उपकूल--उपकूल, बगर--बगर नदीमय सम्भावना तिम्रा उन्मत्त आँखामा  
लोलाउँथे--- रात, थाकेर बिसाएझैँ बोगनबेलियाको झ्याङमा ।  
तिमी हुनु नै समुद्र हुनु थियो/तिमीभरि उर्लन्थे मेरो पौरुषका  
अदम्य लहरहरू/ज्वारभाटाहरू । नीलो आवेगको पानीमा  
उत्रने गर्थे/तृप्तिका फेनिल अनित्य कुसुमहरू ।  
तिमी हुनु नै उपत्यका हुनु थियो/भन्ज्याङमा लाग्ने न्यानो  
पहारिलो घाम हुनु थियो/वा आकाश हुनु थियो अनन्त र गतिमय  
अन्तरिक्षको रहस्य ओगटिराख्ने।  
तिम्रो कौमार्यले गाएका स्वप्निल गीतहरूलाई/तिम्रै मासुको  
मनमुग्ध सङ्गीतमा सजाएर--- मेरा कान र आँखाले सँगसँगै  
सुन्ने गर्थे/तिम्रो अधीर यौवनको साँघुरो अँध्यारो ओढारमा बसेर ।  
तिमीलाई छुनु/दिव्य हुनु थियो।  
तिम्रा अगम्य, अनुद्घाटित अवयव र इन्द्रियहरूको/पहिलो  
आविष्कारक म नै थिएँ। मेरो शरीरको थाँक्रोमा  
सपक्क बेरिँदै गएर नै/तिम्रो देहलहरामा फुल्न थालेका थिए  
असङ्ख्य फूल--- कामनाका, गोप्य तृष्णाका, ललित वेदनाका...  
 जति पटक तिम्रो देहको नदीलाई स्पर्श गर्थें/मभित्रको  
आनन्दको एकलास आकाशमा उडिजान्थे सारसका बथानहरू  
तिमीसितको प्रत्येक पल्टको सहवासपछि  
मेरो मनमा टड्कारिने गथ्र्यो  
तीर्थयात्राको पवित्र अनुभूति ।  
तिम्रा आँखाको आदिम नीलो दहमा/आफ्नै  
प्रतिविम्ब जति पल्ट देख्छु झुक्किएर  
म आफैलाई अर्कै चोला फेरिएको नौलो मान्छे  
अनुभव गर्थें बारम्बार ।  
एकताक तिमी आउँथ्यौ केशहरू बतासमा छिरल्दै,  
उडाउँदै/काँध--काँधमा मेघहरू बोकेर/कुनै  
किंवदन्तीकी नायिकाझैँ असङ्ख्य आकाश चहार्दै,  
तिम्रा प्रत्येक पदचापका ऋचाहरू--- सूक्ष्म व्याख्याका निम्ति  
छाडिने गर्थे मेरो मस्तिष्कमा/तिमी गएपछि ।  
तिम्रो मादकताको ग्रन्थका अध्यायहरू/अध्यायपिच्छेका  
पानाहरू समयसँगै पल्टिँदै गए/त्यसपछि धमिलिँदै गयो  
तिम्रो लावण्य/भुइँकुहिरोभित्रको आकृतिझैँ--- मेरो स्मृतिमा ।  
।। दुई।।  
कैयौँ वर्षपछि/आज फेरि तिमीलाई हठात् देखेथेँ  
त्यही नदीको बगरमा/तिमी उभिएकी थियौ उसरी नै  
विह्रवल मुद्रामा/तिम्रो हातमा थियो एउटा कालो फूल ।  
कालोफूल : समयले तिम्रो हातमा  
थमाएर गएको/एउटा गम्भीर दायित्व,  
प्रतिवादको, बहिष्कारको, विरोधको  
र विद्रोहको।  
हो, त्यो फूलको रङ्ग ठीक रातको झैँ कालो थियो,  
अन्धकारको झैँ कालो थियो/सके तिमीभित्रको  
गहन अतृप्ति र अभावको झैँ कालो थियो।  
संसारमा व्याप्त कुनै पनि कोलाहल, अभाव वा  
असन्तोषको पक्षमा/विरोधका प्लेकार्ड र ब्यानरहरू  
तिम्रो हातले कहिल्यै उचालेको थाहा छैन ।  
तर, कुन्नि किन हो आज/तिमीले हातमा लिएको  
कालो फूल देखेर मलाई लाग्दै छ---  
तिम्रा हातहरू सक्षम हुँदै जानेछन् अनि एक दिन  
प्रत्येक शोषणलाई चुनौती दिँदै  
तिनै हातले उचाल्न सक्नेछन् आफैमा  
ठूला--ठूला सङ्घर्षहरू/आन्दोलन र विप्लवहरू ।  
प्रत्येक शोषणको प्रतिवादमा/कालो फूल  
हातमा लिन सक्नुपर्छ ए नायिका ।  
तिम्रै आस्था र प्रेरणाको शक्तिले सञ्चालित हुन---  
सक्नेछन् तब मात्र--- ठूला--ठूला क्रान्तिका मिसिलहरू,  
विरोधप्रदर्शनका शोभायात्राहरू ।  
तिम्रै सहनशील गर्भबाट जन्मनेछ एक दिन  
दलित, शोषित, त्रस्त र आतङ्कित मान्छेहरूको नेता ।  
हातमा कालो फूल लिएर/निस्फिक्री  
उभिएकी ए नायिका ।/तिमी  
असफल प्रेमिका थियौ  
तर तिमी सफल आमा बन्न सक्नुपर्छ।
