---
title: मन
author: अविनाश श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%B5%E0%A4%BF%E0%A4%A8%E0%A4%BE%E0%A4%B6_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

तिमीलाई दिन  
मसित एउटा मन छ ।  
गौथली झैँ अक्कास--अक्कास उडिहिँड्ने मन ।  
कर्कलाको पातमाथिको पानीको थोपा झैँ  
अस्थिर मन । मसित एउटा मन छ  
तिमीलाई दिन ।  
खप्पिस भैसकेको छु म त  
सपनासित जिस्कन ।  
एउटा बसिबियाँलो न हो सपना  
आँखा थुने आइदिन्छ  
उघारे गइदिन्छ । ठीक तिमी जस्तै ।  
सपना, सपना न हो ।  
तिमी जस्तै निष्ठूर हुन्छन् सपना पनि ।  
तिमीलाई दिन अरु केही छैन ।  
एउटा मन छ ।  
रुझेको छाता जस्तो  
लाञ्छनाको चुटाइले थाकेको मन ।  
निभेको आगो जस्तो  
स्मृतिहरुको खरानीले थिच्चिएको मन ।  
केही छैन । बस्, मसित एउटा मन छ  
तिमीलाई दिन ।
