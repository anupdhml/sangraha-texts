---
title: आज है राती के भयो एस्तो ?
author: मुकुन्दशरण उपाध्याय
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%81%E0%A4%95%E0%A5%81%E0%A4%A8%E0%A5%8D%E0%A4%A6%E0%A4%B6%E0%A4%B0%E0%A4%A3_%E0%A4%89%E0%A4%AA%E0%A4%BE%E0%A4%A7%E0%A5%8D%E0%A4%AF%E0%A4%BE%E0%A4%AF
---

आज है राती के भयो एस्तो नीद नै लाएन  
यो मेरो मन नेपालै पुग्यो फर्केर आएन  
घरि मँ रोएँ हिमाल सम्झी सून ले कुँदेको  
घरि मँ रोएँ रुमाल सम्झी तिमीले बुनेको  
कस्तो छ तेहाँ साहु ले ब्याज लियो कि लिएन  
मरेछ पाडी भैंसी ले दूध दियो कि दिएन ?  
पाएँ नि थाहा टारी मा पूरै पहिरो आएछ  
बेंसी को तौली रोपेको खेत खोला ले खाए छ  
अस्ति है ताका सानु र तिमी विरामी थियौ रे  
नाक का फूली बुलाँकी बेची ओखती लियौ रे  
घाँस को डोको बोकेर पुण्टे वन मा गएछ  
स्कूल पढ्ने रहर तेसको तेत्तिकै रहेछ !  
छिमेकी घर साहु को छोरो शहर गयो रे !  
बोर्डिङ हो कि कहाँ हो कुन्नि भरना भयो रे !  
पुण्टे ले आमा ! मँ पनि जान्छू भन्यो कि भनेन  
सानु को मन चञ्चल जस्तो बन्यो कि बनेन ?  
सम्झन्छू खालि तिमीले थोत्रो फरिया धोएको  
मँ हिँड्ने बेला पुण्टे ले जुत्ता भनेर रोएको  
सानु ले कठै ! राेजेकाे जामा नकिनी आएथेँ  
हेरेकी थियौ कोदा को डाली त्यो थाहा पाएथेँ
