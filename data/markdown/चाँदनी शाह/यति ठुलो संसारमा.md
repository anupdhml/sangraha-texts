---
title: यति ठुलो संसारमा
author: चाँदनी शाह
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9A%E0%A4%BE%E0%A4%81%E0%A4%A6%E0%A4%A8%E0%A5%80_%E0%A4%B6%E0%A4%BE%E0%A4%B9
---

यति ठुलो संसारमा मेरो भन्नु एउटै बास -- तिम्रो मन  
यति धेरै मानिसमा मेरो भन्नु एउटै आफ्नो -- तिम्रो माया  
कहाँ गई सुनाऊँ म मनभरिका कुरा तिमीले नसुने  
कहाँ गई बिसाऊँ म मुटुभरिका माया तिमीले नदिए  
मन मानिसको कहिलेकाहीँ सानै कुरामा चस्किएर दुख्छ  
यस्तै समय हो मनको बह पोख्न तिम्रो म सहारा खोज्छु  
खुसी मानिसको कहिलेकाहीँ यति अथाह चुलिदिन्छ  
यस्तै समय त्यो खुसीको टह रोप्न तिमीमा बाँड्न खोज्छु  
यति चोखो पिरतीको मेरो भन्नु एउटै चिज छ -- तिम्रो निष्ठा  
यति थुप्रै कल्पनाका मेरो भन्नु एउटै साथी -- तिम्रो साथ  
यति ठुलो संसारमा मेरो भन्नु एउटै बास -- तिम्रो मन  
एकाबिहानै के गुनासो पोखूँ भनी हाँसेरै बिताई दिन्छु  
कहाँ समय छ व्यस्त ठाउँ भरदिन कसरी म केही भनूँ  
बस्छु पर्खेर म ढल्केको रातसँग फर्किन्छौ अतीत भई  
हेर्छु टोलाई म मुहार तिम्रो कुन मन दिई मुटु मुस्कुराउँ  
यति सुखसयलमा मेरो भन्नु एउटै खुसी -- तिम्रो खुसी  
यति व्यस्त जीवनमा मेरो भन्नु एउटै शान्ति -- तिम्रो छाया  
यति ठुलो संसारमा मेरो भन्नु एउटै बास -- तिम्रो मन
