---
title: म नायग्रा झरिरहेछु
author: गोबर्धन पूजा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%AC%E0%A4%B0%E0%A5%8D%E0%A4%A7%E0%A4%A8_%E0%A4%AA%E0%A5%82%E0%A4%9C%E0%A4%BE
---

संगालेर आशाका आभाहरू  
भत्काउदै बाँधहरू बिरोधका  
बोकी संकल्पका सुनौला किरण  
अनवरत एक युग इतिहास  
म नायग्रा झरिरहेछु  
+ + +  
संक्रिणताका भूगोलहरू भत्काउदै  
गहिर्याएर अठोटका आगनीलाई  
पिरतीको किनारसम्म फैल्याउदै  
म नायग्रा झरिरहेछु  
+ + +  
हराउन चाहिन समुन्द्रमा  
नबिलाउने दृढताको कसम !  
विरोधपत्रको डुगालाई तैर्याउदै  
आइपुगेको छु, यहाँसम्म  
झर्नुलाई निहुरनु नठान्नु होला  
झर्नुलाई हारेको नमान्नु होला  
बिबादको बन्दरगाह ठड्याएर  
बचनको बाण नहान्नु होला  
म नायग्रा  
सहनुको सीमा स्तम्भ ठड्याएर  
समयसँगै परीक्षाफल मगिरहेछु  
+ + +  
स्वभावत: आगो हुँ म  
परिस्थितिबश ,रुपान्तरित छु पानीमा  
चिसिनु/ चिस्याउनु वा  
भिजिनु/भिज्याउनुको निरन्तरता  
बहनु / बहकिनु वा  
बग्नु/ बगिरहनु  
मेरो गतिशीलता  
जिउदो हुनुको स्वविवेक  
स्वाभिमानको पराकाष्ठा  
म नायग्रा झरिरहेछु  
+ + +  
दासताको सिक्री तोड्दै  
फाटेर हाँगा पुरातन नदीको  
स्वाधीनताको समातेर बाटो  
च्यातिदै / जोडिदै  
टुक्रिदै / एकाकार हुदै  
एक अंशियार म समुद्रको  
+ + +  
बनेर बिद्रोही लहर  
च्यातेर परम्पराको आदेश पूर्जी  
बालेर छातीमा मायाको धुनी  
मत माग्दै आशिर्वादको  
म नायग्रा झरिरहेछु  
+ + +  
रमेर ,अरुको उचाइको काँध  
ठाडिनु मात्रै होइन अस्तित्व  
भासिनु पनि हो सम्झौता  
सक्नु पर्छ केचनाकलन हुन  
बन्न खोज्नेले सगरमाथा  
+ + +  
हो दुख्छ मुटु  
चिसिन्छ मन  
झर्छ आँशु पीडाको  
कुटुक्क खान्छ, बचनले विश्वाश  
मान्छे हुनुको गौरव !  
थिलथिल थिचिएर रोषको ढिकीले  
घुन पिल्सिएसरी आरोपको जाँतोमा, आरोपित  
जब बन्छ घटेरोको घातक योजना !  
++ ++  
शीर निहुर्याउनु हार होइन , कदापी होइन  
शीर झुक्याउनु संहार होइन, किमार्थ होइन  
हो, कसैलाई सम्मान गर्नु पर्छ  
हो, कसैलाई मान गर्नु पर्छ  
म नायाग्र शीर निहुराएर  
सधैँ जीत पिइरहेछु  
म नायग्रा शीर झुकाएर  
सर्व हित सोचिरहेछु  
जलेर बत्ती म नायग्रा  
सबैको प्रकाश  
टुक्रिएर म बादलको छेस्का  
सबैको आकाश  
बिलिन बायुमा अवतरित म नायग्रा  
तलतल  
अझ तल  
झन् झन्  
तलतल  
हदै भास्सीएर  
उचाल्न चाहन्छु सबैलाई  
म नायग्रा झरिरहेछु  
म नायग्रा झरिरहेछु  
म नायग्रा झरिरहेछु
