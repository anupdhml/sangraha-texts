---
title: जीवन अरुको नाममा
author: गोबर्धन पूजा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%AC%E0%A4%B0%E0%A5%8D%E0%A4%A7%E0%A4%A8_%E0%A4%AA%E0%A5%82%E0%A4%9C%E0%A4%BE
---

पाँचवर्ष अघि म मरेको भए  
म कसैको पति बन्न पाउने थिइन  
मेरो बिहेको भोज खान चाहनेहरुको इच्छा अधुरै रहने थियो  
उनीहरुको बधाइको बारी बाँझै रहने थियो  
... ... ...  
तीन बर्ष अघि म मरेको भए  
मेरो बंश बिनास हुने थियो  
पत्नीले बिधवाको जीवन बाच्नु पर्ने हुन्थ्यो  
बूढी आमाको नाती खेलाउने चाहना तुहिन्थ्यो  
... ... ...  
आज म खुशी छु  
म बाच्न पाएकोमा  
तर शंका लाग्छ  
भरिएको बेलुनबाट हावा निस्किए झै  
शरीरबाट स्वास बाहिरियो भने  
एक जना बालकले टुहुरोको नाम पाउने छ  
एकजना महिलाको सिउँदोबाट सिन्दुर हराउने छ  
खोसिने छ कसैको बूढेसकालको सपना  
उफ  
म अहिले मर्न हुँदैन  
कसैगरी पनि मर्न हुँदैन  
मेरा आफन्ताका लागि भए पनि  
म बाँच्नु पर्छ  
... ... ...  
आफू बाच्ने चाहनाले आफ्नो आयु लम्ब्याउन चाहनेहरु  
सबै यस्तै सोच्ने गर्छन्  
बाँच्छन् आफू तर अरुको नाममा ।
