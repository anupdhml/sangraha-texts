---
title: परिवर्तनका तीन आयाम
author: विश्वविमोहन श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B6%E0%A5%8D%E0%A4%B5%E0%A4%B5%E0%A4%BF%E0%A4%AE%E0%A5%8B%E0%A4%B9%E0%A4%A8_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

परिवर्तन भन्दैमा सबै  
अग्रगमनको पाइला नहुन सक्छ  
हर नयाँ कर्मले  
तिम्रो भाग्यको ढोका नखोल्न सक्छ ।  
गर्भाधान त दियौ तिमीले  
निकै उत्साहले  
तर, भोलि जन्मने तिम्रो शिशु  
गान्धी नभएर  
जन्मँदै हातमा पेस्तोल बोकेको  
नाथुराम गोड्से पनि हुनसक्छ ।  
नयाँ भन्दैमा सबै  
परिवर्तनको द्योतक नहुने रहेछ  
हेर न !  
शरदपछि आउने शिशिरले  
कसरी रूखहरूलाई नांगेझार पार्छ  
पुरानै भएर के भो र !  
कमसेकम वसन्तले  
तनमा लाली र मनमा बहार त ल्याउँछ ।  
जण्ड, उद्दण्ड जे भने पनि  
प्रचण्ड घाम त अस्त हुन्छ  
हिउँदको यो भारी हिमपात पनि  
पग्लेर पानी पानी हुन्छ  
प्रेममा जो मरे  
उनका नाममा ताजमहल बन्छ  
देखेनौ ?  
हिटलर त अचेल  
म्युजियमको अँध्यारो कुनामा  
सुक्सुकाएर रुन्छ ।
