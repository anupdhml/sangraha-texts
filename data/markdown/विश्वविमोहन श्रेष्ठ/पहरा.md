---
title: पहरा
author: विश्वविमोहन श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B6%E0%A5%8D%E0%A4%B5%E0%A4%B5%E0%A4%BF%E0%A4%AE%E0%A5%8B%E0%A4%B9%E0%A4%A8_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

हरे। कति कोतर्छौ  
यो पहरालाई ?  
जति कोतरे पनि निस्कने त  
ढुङ्गा न हो, ढुङ्गा  
फगत ढुङ्गा ।  
त्यही ढुङ्गा  
जसलाई खोपेर शिल्पीहरूले  
मूर्ति बनाए र मन्दिरमा सजाए  
पुजेर भक्तहरूले  
देवता तुल्याए र  
शिरमा चढाए  
जोडेर मलामीहरूले  
चिहान उठाए  
जितेर वीरहरूले शिला ठड्याए  
पाटी बनाए  
पौवा बनाए  
रोपेर वर--पीपल  
चौतारी चिनाए  
त्यही चौतारीमा बसेर  
म अहिले हेरिरहेछु  
बनाउँदा--बनाउँदा  
अजङको त्यो पहरालाई  
असङ्ख्य गोडाहरूले कुल्चने  
धुलाम्मे सडक बनाए ।  
त्यो सडक भएर अचेल  
धेरै परसम्म पुग्न सकिन्छ  
जहाँ उभिएको छ ठिङ्ग  
अर्को पहरा  
अब त्यसलाई कोतर्ने कहिले ?
