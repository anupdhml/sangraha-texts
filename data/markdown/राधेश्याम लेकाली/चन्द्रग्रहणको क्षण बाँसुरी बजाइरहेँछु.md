---
title: चन्द्रग्रहणको क्षण बाँसुरी बजाइरहेँछु
author: राधेश्याम लेकाली
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%A7%E0%A5%87%E0%A4%B6%E0%A5%8D%E0%A4%AF%E0%A4%BE%E0%A4%AE_%E0%A4%B2%E0%A5%87%E0%A4%95%E0%A4%BE%E0%A4%B2%E0%A5%80
---

कस-कसको चालले हो  
स्थिति अराजक बनेको छ  
भयैभयमा बाँच्नु पर्ने  
चन्द्रग्रहणको यो क्षण  
भयमुक्त हुन  
म बाँसुरी बजाइरहेँछु ।  
त्रिवेणी मुठभेडको स्थितिले  
देश जलिरहेछ  
एकातिर रगत पोखिएको छ  
अर्कोतिर हुकुम तामेलीमा  
भीड जम्मा भएको छ  
यही क्षण सत्ता घोडा चढेर  
शक्ति प्रदर्शन गरिरहेछ  
अवाक् चन्द्रग्रहणको यो क्षण  
भययुक्त हुन  
म बाँसुरी बजाइरहेँछु ।  
तासमा तुरूपझैं अचुक ठानेर  
ल्याउनेले अध्यादेश ल्याइरहेछ  
यही अध्यादेश सडकमा जलिरहेछ  
अर्कोले दुबैलाई गलत ठहराएर  
आफ्नो आदेश फर्मान गरिरहेछ  
देश जनताको हुनुपर्ने हो  
विडम्बना  
जनताको होइन जस्तो भएको छ  
चन्द्रग्रहणको यो क्षण  
भययुक्त हुन  
म बाँसुरी बजाइरहेँछु ।  
आपसमा लडेर  
देशसँग गद्दारी गरिएको छ  
लडाउनेको चाल थाहा पाएर पनि  
किन लेण्डुपको बाटो रोजिदैछ  
एकपटक सोचौँ  
देश नरहे हाम्रो अस्तित्वले  
पाइला राख्ने धरातल कहाँ रहन्छ ।  
बाँसुरी बज्छ कतिन्जेल  
बाँसुरी बज्न छोडेको क्षण  
भयानक हुनेछ  
जनताले हटाई छाड्नेछन् ग्रहण  
देशले शान्तिको सास फेर्ने छ ।  
विडम्बना !  
चन्द्रग्रहणको यो क्षण  
भययुक्त हुन  
म बाँसुरी बजाइरहेँछु ।
