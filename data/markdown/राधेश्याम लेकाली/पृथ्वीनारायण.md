---
title: पृथ्वीनारायण
author: राधेश्याम लेकाली
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%A7%E0%A5%87%E0%A4%B6%E0%A5%8D%E0%A4%AF%E0%A4%BE%E0%A4%AE_%E0%A4%B2%E0%A5%87%E0%A4%95%E0%A4%BE%E0%A4%B2%E0%A5%80
---

उसले मधेश, पहाड र हिमाललाई  
एउटै किल्ला बनायो  
जुन माटोमा गर्वका साथ उभिएर  
आज तिमी सत्ता राजनीति गरिरहेछौ,  
हो,  
सिमानाबाट भित्रिने बैरीहरूलाई  
उसले लखेटेकै हो  
जुन सिमानाबाट  
आज तिमीले देशद्रोहीहरू भित्राइरहेछौ ।  
उसले साझा फूलबारी बनाएकै हो  
जून फूलबारीमा उभिएर  
आज तिमीले विभाजन कोरिरहेछौ,  
उसले एकिकरण र एकताको कुरा गरेकै हो  
जुन सत्यलाई चिर्दै  
आज तिमीले खण्डित र विभाजित गर्ने प्रपञ्च रचिरहेछौ,  
उसले बैरीहरूको थिर काटेकै हो  
जुन बैरीका सामु  
आज तिमीले शिर निहुँराइरहेछौ,  
उसले स्वाधिनता र स्वाभिमानको कुरा गरेकै हो  
जून गौरवलाई टेकेर  
आज तिमीले परतन्त्र र कायर कुरा गरिरहेछौ,  
उसले आमजनतालाई आत्मनिर्भर बनाएकै हो  
जुन जनतालाई  
आज तिमीले अभावै अभावमा राखेका छौ,  
उसले शिर उठाउन सिकाएकै हो  
जुन स्वाभिमानलाई  
आज तिमीले शिर झुक्याउने बनाएका छौ ।  
हो,  
टुक्रा--टुक्रा राज्यलाई जोडेर  
उसले साम्रायवादी शैलीमा  
यो देशको निर्णय गरेकै हो,  
हो,  
स--साना अस्तित्वलाई समाप्त गरेर  
सिङ्गो देशको अस्तित्वलाई बनाएकै हो  
तिमीले भनेजस्तै ऊ साम्राराज्यवादी हो  
तिमीले भनेजस्तै ऊ निरंकुश हो ।  
यति बेला उसको कुरा छोडेर  
तिम्राबारे कुरा गरौं  
आज तिमी के गरिरहेछौ ?  
देशलाई उधोगतिमा लाँदैछौ  
देशको अस्तित्व समाप्त गरिरहेछौ  
आफू बाँचेका छौ आमजनता मारिरहेछौ  
देशलाई स्वार्थमा अनुवाद गरिरहेछौ ।
