---
title: दशैं
author: राधेश्याम लेकाली
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%A7%E0%A5%87%E0%A4%B6%E0%A5%8D%E0%A4%AF%E0%A4%BE%E0%A4%AE_%E0%A4%B2%E0%A5%87%E0%A4%95%E0%A4%BE%E0%A4%B2%E0%A5%80
---

दशैंमा नयाँ लुगा र जुत्ता होइन  
गह्रँगो 'रिन' किन्छ र बोक्छ मान्छे  
दशैंमा भोज होइन  
रिनै रिन खान्छ मान्छे  
शक्ति र सामथ्र्यको प्रदर्शन यसरी गर्छ कि  
अन्त्यमा यसैले थिचिएर थला पर्छ मान्छे  
साहु कहाँ उज्यालो बन्धकी राख्दै  
आफू पनि सजिन्छ, र  
परिवार र घर पनि सजाँउछ मान्छे ।  
महँगीले किचिएर पहेंलिँदै  
रून्चे हाँसो हाँस्दै  
टिका र जमरामा रमाउन खोज्छ मान्छे  
सिर्जनालाई थाती राखेर  
चौका र छक्कामा आनन्द मान्छ मान्छे ।  
दशैंमा गमक्क पर्ने मान्छे  
दशैंमा गर्व गर्ने र ध्वाँस जमाउने मान्छे  
दशैंमा ढोङ रच्दै सम्पन्नता प्रदर्शन गर्ने मान्छे  
दशैं सकिदा जमरा ओइलाएझै ओइलाउँछ  
र दशैंमा दशैं नआएर दशा आउँदो रहेछ भन्ने चाल पाउँछ मान्छे ।
