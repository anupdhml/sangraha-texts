---
title: नेपाल, त्यहाँ कहीँ कतै केही नमिलेकै छः भन्छ जोशी
author: शैलेन्द्र साकार
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%88%E0%A4%B2%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B8%E0%A4%BE%E0%A4%95%E0%A4%BE%E0%A4%B0
---

अमेरिकामा बसेर देश बिर्सेको जोशी  
बियरको नशाबाट एक्कासि  
यथार्थमा हाम्फाल्छ  
र बर्बराउँछ-  
के मेरो देशको कुरा गरेको ?  
मलाई थाहा पनि छैन सम्पूर्ण कुरा  
कैयौँ कुरा त बिर्सी पनि सकेँ  
तर मलाई लाग्छ  
त्यो देश संसारको  
सबभन्दा ठूलो पागलखाना हो या चिडियाखाना  
कि पुरानो सङ्ग्रहालय  
त्यहाँ कहीँ कतै केही नमिलेकै छ-  
भन्छ जोशी  
म कसैलाई दोष दिन सक्तिनँ।  
जनता- ती सीधासादा र गरिब छन्  
नेता- ती धूर्त र बेइमान छन् अरू देशका झैँ  
व्यवस्था- त्यो पनि चाहेकै पाएका छन्  
तर किन केही हुन नसकेको त्यहाँ  
तर किन नेपालीले गर्व गरेर  
म यो देशको नागरिक हुँ भनेर भन्न नसकेको ?  
मलाई नेपाल फर्कने कुरा सम्झ्यो कि  
नाडी फत्रक्क गलेर आउँछ  
नसाहरू थाक्छन्  
र अपरिचित त्रासले म काम्न थाल्छु  
मलाई थाहा छैन मलाई किन त्यो हुन्छ --  
यही देशमा पनि मैले के पो पाएको छु र ?  
कुनचाहिँ उपलब्धि हात पारेको छु र ?  
के कति सम्पत्ति या समृद्धि कमाएको छु र ?  
तर मलाई देश फर्कन पटक्कै मन छैन ।  
त्यो देश जहाँ म जन्मेँ  
त्यहाँ कहीँ कतै केही नमिलेकै छ  
जुन दिन त्यो खोजी होला  
अङ्कल !  
तपाईँ र म सँगै देश फर्कौला
