---
title: डुबेर यो संसार तलाउमा
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

डुबेर यो संसार तलाउमा  
पुरिएको छु स्वमोहको लेउमा  
कसरी भनूँ म भक्त हुँ तेरो  
मेरो भगवान, मेरो ईश्वर !  
न छ पौरख केही मेरो वाहुको  
न अर्थ कुनै मेरो हाउभाउको  
त्यसैत्यसै दिन बित्या छ  
कसरी आऊँ म तेरो छेउमा  
मेरो भगवान, मेरो ईश्वर !  
न लिन सकेँ दु:ख दीनहरूको  
न सुम्सुम्याएँ घाउ आर्तहरूको  
आडम्बरको स्वार्थ भक्तिले  
कसरी राखूँ शिर तेरो पाउमा  
मेरो भगवान, मेरो ईश्वर !
