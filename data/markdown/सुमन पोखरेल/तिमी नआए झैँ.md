---
title: तिमी नआए झैँ
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

मनभित्र कताकता सुमसुम्याएझैँ  
छोयो तिम्रो हेराइले माया लाएझैँ  
   
शीतलता र न्यानो, दुबै बोकी आयौ  
मनको अँध्यारामा घाम-जून उदाएझैँ  
   
बोलेको थिइनँ म, उनले आऊ भन्दा  
पुगेँछु, आउँछु भनी, कसम खाएझैँ  
   
रातभर छट्पटाई यही सोचिरहेँ  
तिमी आए हुन्थ्यो, तिम्रो याद आएझैँ  
   
कति रात काटूँ, म अनिँदै यसरी  
याद पनि नआए हुन्थ्यो तिमी नआएझैँ  
   
बेहाल छु खुसी र निराशाको सङ्गमले  
घरिघरि हल्लिन्छ पर्दा, तिमीले चलाएझैँ  
   
आउँदिनन् उनी कहिल्यै सपनामा पनि  
पुग्दो रहेछु म चाहिँ उनले मोहनी लाएझैँ  
   
रातभर कयौँ चोटी, ब्यूँझिरहेँ म  
तिम्रो मादकताले झक्झक्याएझैँ  
फूल, जून, झर्ना केही मन परेन  
कुनै मुस्काएनन् तिमी मुस्काएझैँ  
   
मनको वरिपरि, रूमानी धून बज्यो  
हिडेँछु म त भेट्न उनले बोलाएझैँ  
   
निस्किएर सपनाबाट आईन् सामु उनी  
अब सताऊ भन् सुमन ! अघि सताएझैँ
