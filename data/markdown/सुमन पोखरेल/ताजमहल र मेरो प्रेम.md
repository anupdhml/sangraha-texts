---
title: ताजमहल र मेरो प्रेम
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

सारा यौवन  
छातीमा एउटा प्रेमाकुल मुटु बोकेरै  
हिँडिरहेको हुँ ।  
   
फक्राएर मनलाई  
प्रेमको ओत बनाऊँ लागेकै हो।  
अनुरागका गहिराइहरूमा डुबेर मुटु लफ्रक्क हुँदा  
निचोरेर प्रेयमै पोखूँ भइरहेकै हो,  
कहिल्यै नमेटिने एक चित्र  
हृदयकै रङ्गले कोरूँ भइरहेकै हो ।  
   
उभिएर आज  
यो ताजमहल अगाडि;  
सूर्यकिरणको स्पर्शले लजाइरहेका सङ्गमरमरका मुस्कानहरू,  
प्रेमको उचाइलाई छोएर मदहोस बतास्सिएका हावाका गुच्छाहरू,  
परिक्रमरत द्रष्टाहरूका छातीभित्र गुन्जिरहेका प्रेमास्पद सङ्गीतहरू  
र  
आफ्नै मनभित्र छचल्किरहेका  
रङ्गिन अनुभूतिका सुवासित मादकतामा लठ्ठिएर  
म आफूलाई बिर्सिरहेको छु।  
यस बेला म  
शाहजहाँलाई सम्झिरहेको छु वा मुमताजलाई  
वा सम्झिरहेछु आफैँलाई ?  
भ्रमित छु  
अचेत छु, आफ्नै छातीको फैलाहटले पुरिएर ।  
   
शाहजहाँ,  
जसले बादशाहलाई प्रेमीभन्दा होचो बनाइदियो।  
जसले चिहानलाई मन्दिर,  
प्रेमिकालाई ईश्वर,  
प्रेमलाई धर्म बनाइदियो ।  
   
कम से कम दुई फरक त पक्कै छ हामीबीच  
ऊ शहंशाह थियो,  
म ऊ जत्तिकै वैभवशाली हुन्थेँ भने  
ताजमहल बनाउन  
प्रेमिकाको मृत्यु पर्खने थिइनँ ।
