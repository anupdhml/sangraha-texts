---
title: केही केही केही केही
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

आऊ हामी मिलेर बाँचौँ  
एउटा केही।  
जिन्दगी हैन ।  
जिन्दगी हो भने,  
अरु केही गरौं  
बाँच्नुबाहेक ।  
तिमी र म एकअर्काको होऔं  
केही नयाँ ।  
यसरी गरौं एउटा केही नयाँ ।  
तिमी एउटा उज्यालो अन्धकार बोक  
वा अँध्यारो उज्यालोको केही बनाएर टिप  
मिर्मिरे वा साँझ हैन  
अरु केही ।  
म एउटा लुप्त अभिव्यक्ति उचालौंला  
वा शान्त कोलाहलको एउटा  
केहीको केही बनाउँला  
यहीँ छोडने गरी ।  
हुनसक्छ,  
म केही व्यक्त मौनताको  
नदी बहाउँला  
वा दृश्य कल्पनाको  
पहाड उकासुँला ।  
जे छन् ती त छँदैछन्  
केही नयाँ बनाऔं  
केही नयाँ गरौं।  
आगोका फूल बनाउन हुन्थ्यो  
बनिसके,  
ढुङ्गाको टुसो पलाउन हुन्थ्यो  
पलाईसके,  
अलिखित राख्न हुन्थ्यो  
लेखिइसके ।  
आऊ  
निराकार  
अस्पर्श्य  
अदृश्य  
अनुभवविहीन  
केही गरौं  
केही बनाऔं,  
केही नयाँ ।  
यस्तो ईश्वर बनाउन हुन्थ्यो  
एउटा शक्ति बनाउन हुन्थ्यो  
ती पनि बनिसके।  
केही गरौं  
केही नयाँ गरौं।  
तिमी बटुलेर ल्याऊ  
म लेख्छु  
अर्थात्, म केही गर्छु नयाँ  
म केही केही छु नयाँ  
म केही केही केही नयाँ  
म केही केही केही केही।  
यसरी मिलेर तिमी र म  
केही केही केही केही।
