---
title: आएको अघि तैँसित हुँ
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

सङ्गीतले छोडेको एउटा अधुरो गीत हुँ  
कैयन् आँखाहरूमा अल्झी झरेको प्रीत हुँ  
   
बाँच्दैछु वर्तमान, निफन्दै सपना भोलिको  
छुईनँ तर बिर्सेको, म कसैको अतीत हुँ  
   
फूल हौ तिमी सुहाउँछ, हाँसे पनि रोए पनि  
मलाई त हाँस्न नभन, म त सधैँको शीत हुँ  
   
कहाँ के भो के चासो, बाँच्दछु म आफैँसँग  
हार हुँ आफैँ आफ्नो, म आफ्नो आफैँ जीत हुँ  
   
काडाँ हो माया भन्छन्‌ मलाई यो फूल लाग्छ  
झुठो बोल्दैछन्‌ सबै, या म चाहिँ भ्रमित हुँ ?  
   
फूल हो माया भन्छन्‌ मलाई यही काँडा भो  
अरु सबै गलत हुन्‌, या म मात्र श्रापित हुँ ?  
   
लौ उठा मलाई तैँ सुमन ! मातियो यहाँ धेरै नै  
अझै त छ, केही त होश, आएको अघि तैँसित हुँ
