---
title: पर्खालपारिपट्‌टिलाई एउटा सम्प्रेषण
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

एउटा काँचको पर्खाल वारि र पारि  
म र तिमी ।  
तिमी आयौ काँचको पर्खाल लिएर ।  
पर्खालपारि  
जब म देख्दछु, तिमी हाँस्दैछ्यौ  
खुसी हुन्छु म ।  
जब देख्छु तिमीलाई मलिन  
एक्लै दुःखी हुन्छु म ।  
म पर्खाल फुटाएर पारिपट्टि अउन सक्दिनँ  
र चाहन्न पनि ।  
यो ऐना पनि हैन  
जसमा म देख्न सकूँ आफूलाई  
जसबाट म नदेख्न सकूँ पारिपट्टि ।  
यो त सिन्दुर र सिलिकन बिनाको काँच हो  
जसबाट म एकनासले देखिरहन्छु तिमीलाई  
जसबाट म एकोहोरो टोलाइरहन्छु पारिपट्टि ।  
म चाहन्छु; यो पर्खाल काँचको  
बाक्लिदै जाओस्, दह्रो हुँदै जाओस्;  
जसरी तिमी बाक्लिँदै गएकीछ्यौ  
फस्टाउँदै गएकीछ्यौ,  
आफ्ना वैयक्तिकताहरूसँग; मबाट टाढा  
काँचको पारिपट्टि निर्वैयक्तिक भएर;  
मलाई बिर्सिएर ।  
एक दृष्टिले तिम्रो  
म आफूलाई खुकुलो महसुस गर्दछु  
सकसहरू बीच;  
त्यो नजर चाहे उपेक्षाको होस्  
चाहे मायाको  
घाउमा छरिएको नूनजस्तै  
दुख्दछ, दुख्दछ र केवल दुख्दछ तत्काल।  
पछि त भविष्य हो;  
त्यो हुन पनि सक्छ  
नहुन पनि ।  
घाउ टन्काएर मनभरि  
कोही चाहन्छ बाँच्न भने  
त्यो म हो ।  
यस काँच पारिपट्टि  
केही अंश म पनि त छु भन्ने आशमा;  
केही अंश म पनि त बाँचेको छु  
कही अंश म पनि त रोएको छु  
केही अंश म पनि त हाँसेको छु  
भन्ने विश्वासमा ।  
हेराइले पुछेर काँचको पर्खाललाई  
दिनदिनै सफा गर्नु मेरो नियति हो ।  
म सफा देख्न चाहन्छु पर्खाललाई  
अनि, यसको पारिपट्टि तिमीलाई;  
अझ टड्कारो  
अझ स्पष्ट  
अझ नदुख्ने गरी ।  
नजिक आउँछ्यौ तिमी  
पर्खालको जबजब;  
खुसी हुन्छु म ।  
जति नजिक हुन्छ्यौ पर्खालसँग तिमी  
त्यति नै जीवन्तता ल्याउँछ्यौ मभित्र;  
थुप्रै चोटहरू र  
ती चोट सहने अभ्यास सँगसँगै ।  
म  
एकनासले हेरिरहन्छु  
आलिङ्गन र चुम्बनको आशमा;  
भित्ताको मेरो फ्रेमको काँचबाट  
तस्वीर भएर ।
