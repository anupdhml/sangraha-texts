---
title: साँझको घाम र जूनको कथा
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

बाटो आउँछ कतैबाट  
र पर्खिरहेको चौतारीको वास्तै नगरी  
गइरहन्छ एक्लै अगाडि कताकता  
नलिर्इ साथ चौतारीलार्इ।  
   
जहीँतहीँ यस्तै छ  
हरेक युगमा यस्तै नै छ।  
   
आजसम्म कुनै चौतारीलार्इ साथ लिएर गएन बाटाले।  
   
बाटो आयो  
आइरह्यो  
हिँडिरह्यो  
कतै गइरह्यो  
परदेसी जसरी एक्लै।  
चौतारी पर्खिरह्यो  
हेरिरह्यो  
रोइरह्यो  
निस्ताइरह्यो  
गाउँबेँसी जसरी एक्लै।  
   
न बाटो अल्झिन सक्यो  
चौतारीको मायामा कतै  
न चौतारी पछि लाग्न सक्यो बाटाको मोहनीमा कतै।  
   
घामले आज साँझ पनि  
यही कथा भन्यो  
र बाटो लाग्यो।  
   
जून भने अझै पछ्याउँदै छ उसैलार्इ।
