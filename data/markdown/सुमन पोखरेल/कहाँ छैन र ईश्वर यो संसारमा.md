---
title: कहाँ छैन र ईश्वर यो संसारमा
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

कहाँ छैन र ईश्वर यो संसारमा  
मेरो हर यात्रा उसकै प्रदक्षिणा  
सुन्दछु म शब्द जति नै  
वाणी हो सब ईश्वर कै  
म जहाँ हेर्छु उसको दर्शन हो  
मेरो कर्म नै उसको उपासना  
छुँदछु म जे जति ठाउँ  
ढोगेको हो ईश्वरको नाउँ  
म बेहोशी मै बर्बराए पनि  
हो ईश्वरको नै प्रार्थना  
खाएको मैले सवैथोक नै  
चढाएको हो नैवेध ईश्वरलाई  
बोल्दछु जे म नीत दिन  
उसकै नै हो आराधना  
मेरो जे छ, सबै हो ईश्वरको  
यो शरीर हो मन्दिर उसैको  
हृदयको धड्कन हो भक्ति गान  
मेरो हरेक सास उसको वन्दना
