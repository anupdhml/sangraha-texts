---
title: जीवित राख्न यो दुनियाँ
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

जीवित राख्न यो दुनियाँ  
मैले बाँच्नु छ सँधै यहाँ  
न हिजो थियो केही  
न हुनेछ भोली यहाँ  
म छु र जीवित छ संसार  
म छुइनँ त के छ यहाँ  
जे छ वरिपरि छ  
म घुम्दछु जहाँ जहाँ  
छुइनँ म जुन ठाउँ  
छैन केही नै त्यहाँ  
दुनियाँको जग थाम्ने  
एक शक्ति केवल मैँ हुँ  
हिम्मत छोडे मैले  
रहन्छ संसार कहाँ?  
न दु:ख छ कहीँ कतै  
न खुसी छ म नहुँदा  
जे छ सबै मैमा छ  
नत्र कहाँ छ दुनियाँ?
