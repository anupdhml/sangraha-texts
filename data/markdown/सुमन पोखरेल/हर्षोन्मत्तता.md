---
title: हर्षोन्मत्तता
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

आफ्नो हृदय रित्याउने बेला हो यो मेरो  
अपरिमित निश्तब्दतामा हराउनका लागि,  
आफ्नो बोली सुन्नका लागि ।  
आफूलाई  
कुनै अस्थिर हृदयको प्यालामा खन्याउने  
र आफ्नो मदहोसीलाई अरूको उल्लास बनाउने बेला हो यो ।  
सागरको गहिराइसँग एकाकार भएर  
छालहरूलाई आफ्नो गौरव भत्काउन दिने बेला हो यो मेरो ।  
यो मेरो  
मैनबत्ती बालेर आफूलाई जूनकीरी बनाउने  
र तिम्रो उज्यालोभित्र पसेर अमर हुने बेला हो ।  
तिमीले कुनैबेला दिएको ओज ओढेर  
तिम्रो अदृष्य अँगालो अनुभूत गर्ने  
र आफ्नो हृदयलाई पग्लन दिने बेला हो यो मेरो ।  
यो मेरो  
म आजसम्म नभएको म हुने  
र तिम्रा पवित्र, स्वच्छ अधरबाट  
हर्षोन्मत्त रातको चुस्की लिने बेला हो ।  
रातलाई फेरि तिम्रो नाममा समर्पण गर्ने  
र फेरि एकपल्ट आफ्नो जूनेली हराएर डराउने बेला हो यो मेरो।  
यो  
नुहाएर किनारमा सुस्ताइरहेको सागरको हृदय,  
ठ्याक्कै तिम्रैजस्तो हृदय  
सिपीमा स्पन्दित भइरहेको सुन्ने बेला हो मेरो ।
