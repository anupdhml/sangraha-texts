---
title: पर्ख, नझार पर्दा एकछिन
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

नझार पर्दा एकछिन;  
पर्ख, कथा अझै बाँकी छ।  
   
पर्ख,  
नझार पर्दा एकछिन।  
   
अहिले त भर्खर फुटेको छ काँचो माटो,  
अहिले त मात्र शरीर ढलेको छ।  
केवल पात्र पराजीत भएको छ अहिले त।  
   
अब बल्ल सल्किन थाल्नेछन् मनका दु:खहरू,  
अब बल्ल धड्किन थाल्नेछन्‌ मनका चोटहरू।  
अझै त ज्यूँदैछ संवेदन।  
   
जोगाऊ यो ज्वाला,  
जो थकित भएर झरेको छ भर्खरै पात्रको हातबाट।  
यो आगो जोगाऊ,  
अब यहीँबाट शुरू हुनेछ नयाँ यात्रा  
फेरि आँधी बनेर।  
उठ्नेछ फेरि कुनै पात्र यहीँबाट  
यही उज्यालो बोकेर।  
   
पक्कै भेटिनेछ गन्तव्य कहीँ न कहीँ।  
   
पर्ख,  
नझार पर्दा एकछिन।
