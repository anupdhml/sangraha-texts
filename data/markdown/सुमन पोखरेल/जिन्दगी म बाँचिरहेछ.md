---
title: जिन्दगी म बाँचिरहेछ
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

आफैँभित्र फैलिएर  
कतै आफूबाहिर सङ्कुचित  
परिवेश, माटो र आँखाहरूमा  
भावना, कल्पना र मुटुभित्र  
जिन्दगी म बाँचिरहेछ ।  
ढुङ्गामा राखेर घनले हिर्काउँदा  
त्यति विभत्स नहोला मुटुको दशा  
जति  
बाँचिरहनुले  
बाँचेर पनि नबाँचिरहनुलाई चोइट्याउँदा हुन्छ ।  
चोटका चोइटासँगै चर्किरहन्छन् मुस्कानहरू  
स्वरविहीन भएर आँखासँगै;  
पहिरोजस्तै  
खडेरीजस्तै  
डडेलोजस्तै;  
जहाँ  
एउटा जिन्दगीले  
म बाँचिरहेको हुन्छ।  
बदलिन सक्दैन अनुभव  
निष्फल हुन सक्दैन प्राप्ति  
देवता नभए ढुङ्गो हुन्छ  
खुसी नभए चोट हुन्छ;  
केही नभए शून्य हुन्छ ।  
शून्यतामा एउटा सुस्केरा गुन्जिरहेको हुन्छ  
मौनताले वितण्डा गरिरहेको हुन्छ,  
र चहर्‌याइरहेको हुन्छ समय अनवरत शून्यतामा;  
चहर्‌याइरहेको युगमा  
इच्छाहरू भाँचिइरहेका हुन्छन्  
रहरहरू फुटिरहेका हुन्छन्  
र पोखिएका हुन्छन् असङ्ख्य सपनाहरू।  
उठाएर अँजुलीमा  
पोखिएका सपनाहरूलाई;  
बोकेर प्रलय विचलित हृदयभित्र  
लुकाएर कोलाहल हताश चाहनासँगै;  
उद्याएर आँखामा हतियार विद्रोहको  
शान्त देखिएर मुस्काउन खोज्दै  
मौन एउटा जिन्दगीले  
म बाँचिरहेको हुन्छ ।
