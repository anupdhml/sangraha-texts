---
title: गजल
author: मोतिराम भट्ट
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%8B%E0%A4%A4%E0%A4%BF%E0%A4%B0%E0%A4%BE%E0%A4%AE_%E0%A4%AD%E0%A4%9F%E0%A5%8D%E0%A4%9F
---

दिनको पचास त के हजार पटक कती समझाउनु ।  
म गरीबका घरमा हरे तिमिले यसोरि न आउनू ।।  
रिसमा थियौ कि खुशी थियौ मत केही जान्दिन के थियौ ।  
कि यसो थियौ कि उसो थियौ मनमा कसोरि बुझाउनू ।।  
न त आ भनुँ न त जा भनुँ म यसो भनूँ कि उसो भनूँ ।  
तिनीको मिजाज म के भनु कतिसम्म विन्ति चढाउनू ।।  
वय सोर्हजको मन साठ्ठीको छ र पो गजब जति प्यारिको ।  
मुखको रबाबछ चन्द्रको ननिको छ मिस्सि लगाउनु ।।  
मनसुव पुग्नु परै रहोस् दरसन पनि छ कठिनजहाँ ।  
अब बाँचन्याछु मता कहाँ तिनीलाई यति सुनाउनु ।।  
तिमिबिर्सिहाल त क्यै जनी म त सम्झदो छु अझै पनि ।  
मुख भित्र पान चपाउनु अलि हाँसि हाँसि हँसाउनु ।।  
मणि हो भनूँ त न झल्कने बिजुली भनूँ त न चम्कने ।  
अइना भनूँ त न टल्कन् उपमा कसोरी जुराउनू ।।  
तिमी पख भनी भनी कन जानु फेरी नआउनू ।  
खपि सक्नु छैन मलाइ ता तिमीले यसोरि छकाउनु ।।  
सुन है सबै हरिको हुकुम भनुकि भनूँ जुलम ।  
अघि जो भयो उत भै गयो तर फेरी मोति नलाउनू ।।  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
