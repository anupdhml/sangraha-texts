---
title: छाया
author: रमेश क्षितिज
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%95%E0%A5%8D%E0%A4%B7%E0%A4%BF%E0%A4%A4%E0%A4%BF%E0%A4%9C
---

सम्झिन्छु-- अझै सम्झिन्छु  
प्रचण्ड गर्मीको त्यो दिन !  
उक्लदै उकालीहरू आयौ तिमी  
सुस्तायौ छायामा र हेर्‍यौ टाढाको क्षितिज  
पुछ्यौ निधारका पसिना र मेट्यौ थकान,  
सम्झिन्छु-- नदीजस्तो तिम्रो यात्रा  
र, मेरो किनारजस्तो जीवन-- एकैपल्ट सम्झिन्छु !  
मनमा कत्रो सन्तुष्टि थियो  
एकैछिनलाई सही छहारी त भएँ तिम्रो  
तर फेरि उठेर हिड्यौ तिमी आफ्नै गन्तव्यतिर  
म एउटा छाया !  
रूखभन्दा पर मेरो अस्तित्व छैन  
चाहेर पनि हिड्न सक्दिनँ म कुनै प्रिय बटुवासँग,  
आफू अचल उभिरहेको सम्झिन्छु  
तिमी टाढा-- धेरै टाढा पुगेको सम्झिन्छु !
