---
title: साँझमा समुद्र
author: रमेश क्षितिज
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%95%E0%A5%8D%E0%A4%B7%E0%A4%BF%E0%A4%A4%E0%A4%BF%E0%A4%9C
---

दिनभरि हिँडेको थकित सूर्य  
साझपख ढल्केको छ टाउकोमात्रै निकालेर  
पानीको बाथटबमा  
रङ्गिएको छ समुद्रको पानी उसले पखालेको रातो रङ्गले  
जहाजको माथिल्लो भागमा बसेर  
आँखाले पिउँदैछन् कोही समुद्रको मादक सौन्दर्य  
उठिरहेछन्-- छिनछिनमा लहरहरू समुद्रको किनारमा  
र हृदयमा उसैगरी  
किनारको बालुवामा पल्टेका छन् शान्त मुद्रामा मानिसहरू  
र हेरिरहेछन्  
आकाशको ऐनामा समुद्रको गम्भीर अनुहार  
एकछेउमा गुन्गुन्--गुन्गुन् कुरा गर्दै  
रोइरहेछ भोलि टाढा हुने प्रेमीहरूको एक जोडी  
यी सब दृश्यहरूबाट  
अनभिज्ञ एक युवती बजाइरहिछ गितारमा एक पुरानो धुन  
र भुपरिवेष्ठित देशको एकजना बिदेशी कवि  
मग्न भएर एकटक  
हेरिरहेछ समुद्र-- समुद्रमा पानीको पहाड !
