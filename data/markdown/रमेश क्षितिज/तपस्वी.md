---
title: तपस्वी
author: रमेश क्षितिज
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%95%E0%A5%8D%E0%A4%B7%E0%A4%BF%E0%A4%A4%E0%A4%BF%E0%A4%9C
---

त्यसो त एक्लो बसेर पनि  
कहिल्यै एक्लो हुँदैन मान्छे  
वरिपरि हुन्छन् सुनौला सम्झनाहरू  
बतासको कानेखुशीमा  
बजिरहन्छ कुनै अलौकिक धुन,  
र चलिरहन्छ विचारहरूको ओहोरदोहोर एकान्तमा  
वर्षौदैखि म छु यो पहाडको खोचमा  
यिनै दृश्यहरु हुन् मेरा एकान्तका मित्रहरु  
यो कुल्कुल् बग्ने खोली र उसको आध्यात्मिक प्रवचन  
यो ध्यान मुद्रामा बसेको बूढो पहाड र उसको अलिखित दर्शन  
डाडाकाँडा छलाङ मार्दै हिँड्नै रापिलो सूर्य  
र उसका शान्त गोधूलीहरु --यी सबको बीचमा  
कुनै तेजिलो चक्रजस्तो भएर घुमिरहन्छन् प्रश्नहरू  
के हो जीवन बाँच्नुको सार्थकता ?  
कस्तो हुन्छ सम्बन्ध शरीर र आत्माको ?  
प्रकृति र जीवनको ?  
ईश्वर र मान्छेको ??  
म बनाउछु तेलचित्र करुणा, प्रेम र अहिंसाको  
र टाँगिदिन्छु यी कुटीका भित्ताहरुमा  
टाढाबाट आएका गाउँलेहरू जब ओठमा सिउरेर खुशी  
लाग्छन् उकालो  
म देख्छु मेरो परमपिता मुस्कुराएको  
म मुक्ति खोज्छु कामनाहरूबाट  
जाग्रत, स्वप्न वा सुषुप्त जे हुँ म  
ओढिरहन्छु बैजनी बर्को वैराग्यको  
रूखमा पात हल्लिरहन्छ  
खोलामा पानी बगिरहन्छ  
भईरहन्छ साँझ बिहान ,घुमिरहन्छ ऋतु परिवर्तन  
फेरिन्छ समय पलपलमा  
तर स्थितप्रज्ञ म निरन्तर डुबिरहन्छु  
उज्याला किरणहरूको पोखरीमा  
निरन्तर .......................!
