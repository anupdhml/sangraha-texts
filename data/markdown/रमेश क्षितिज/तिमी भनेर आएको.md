---
title: तिमी भनेर आएको
author: रमेश क्षितिज
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%95%E0%A5%8D%E0%A4%B7%E0%A4%BF%E0%A4%A4%E0%A4%BF%E0%A4%9C
---

सम्झ कि अँधेरीमा हिँडिरहेको बटुवा थिएँ  
कस्तै हुरीमा पनि विश्वासको दियो जोगाउँदै आएको  
बरालिन/बतासिन खोज्थ्यो मन - सम्हाल्दै/सम्झाउँदै आएको  
म हिँड्दा - इन्द्रेणीको लाठी बोकेर  
को हिँडेको थियो डाँडामाथि ?  
किन उभिएकी थिई नववधुझैँ गुलमोहर त्यहाँ ?  
किन उडिरहेथे पृथ्वीका तारा - जुनकिरीहरु आँगनमा ?  
त्यो सब केही नसोधी - तिमीतिरै हिडी आएको  
अनेक/अनेक लयहरु  
शुभेच्छा/प्रार्थनाहरु  
र हृदयमा प्रेम बोकेर हिँडिरहेको मैले  
हरिया पातका ध्वजापताका फर्फराइरहेको वृक्षहरुलाई समेत  
अहिले त बिसाउन भ्याउँदिन है भनेर आएको  
कसैको आँखामा डुबेको थियो सुन्दर सपना - खोज्नु थियो  
हुरीको पातझैँ उडेको थियो आत्मीय साथ - भेटनु थियो  
म चंगा - लटृाईतिर तानिँदै/तानिँदै  
म पक्षी - गुँडतिर उड्दै/उड्दै  
म यात्री - गन्तव्यतिर हिँड्दै/हिँड्दै  
म झरी - धर्तीतिर बर्सिदै/बर्सिदै आएको  
तिम्रो ढोकाको सामुन्नेमा आइपुगेको छु  
बस्नलाई बास देऊ है - तिमी भनेर आएको !
