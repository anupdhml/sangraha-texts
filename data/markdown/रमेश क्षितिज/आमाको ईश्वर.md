---
title: आमाको ईश्वर
author: रमेश क्षितिज
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%95%E0%A5%8D%E0%A4%B7%E0%A4%BF%E0%A4%A4%E0%A4%BF%E0%A4%9C
---

ताछ्दै ताछ्दै आली  
मिचिसकेको छ संधियारले  
कैयौं पुस्ताको पसिनाले भिजेको सुनको टुक्राजस्तो खेत  
र पनि मौन हुनुहुन्छ आमा  
आफुले टिकट काटेको सिटमा  
गजधम्म बसेर माडीरहेछ खैनी कसैले  
चुपचाप हुनुहुन्छ आमा  
सङकटको बेला लगेको सापटी फर्काउनु त कता कता  
धम्काएको छ उसले नै  
"के छ कागज प्रमाण ?"  
अह केही बोल्नु हुन्न आमा  
समथर ठाउँको जग्गा देखाएर  
भीरको कित्ताको लागि गराएको छ बयानाको कागज कसैले  
विना कसुर लगाएको छ आरोप कसैले  
तैपनि चुपचाप र शान्त आमा, केही भन्नुहुन्न  
बरु सयौं प्रश्नको एउटै उत्तर दिनुहुन्छ सधैंजसो  
ईश्वर छन् उनैले हेर्छन्  
हो, ईश्वर हेर्छन र बोल्छन् मौन भाषामा !
