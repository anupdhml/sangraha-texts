---
title: बेपत्ता
author: रमेश क्षितिज
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%95%E0%A5%8D%E0%A4%B7%E0%A4%BF%E0%A4%A4%E0%A4%BF%E0%A4%9C
---

अझै मेटिएका छ्रैनन्  
ब्ल्याकबोर्डमा लेखिएका अक्षरहरू  
पढाइरहेको थियो ऊ विद्यार्थीहरूलाई नैतिक शिक्षा  
अचानक आएर हतियारधारीले  
बलजफ्ती घिसार्दै लगेपछि फर्केको छैन ऊ स्कुल  
र कलिला आँखाहरूमा अझै व्याप्त छ त्रास  
गाउँमा -- चाडपर्व, उत्सवहरूमा  
नाचगान, देउसी र भैलोहरूमा  
आकर्षण हुन्थ्यो उसको स्वर र ख्यालठट्टा  
अझै सम्झनामा छन् -- उसले गाएका लोकगीतहरू  
मध्यरातमा जङ्गलै -- जङ्गल हिँडाइएको ऊ  
फर्केको छैन कुनै समारोहमा  
उदास छ दौंतरीहरूको अनुहार  
हाजिरकपीमा अझै छन् उसका हस्ताक्षर  
कोठामा छोडेर सरकारी सेवाको परिचयपत्र  
कहाँ पुग्योहोला ऊ  
कसले ढक्ढक्यायो होला उसको ढोका अघिल्लो रात  
बेखबर कहाँ हरायो ऊ  
कसले पार्‍यो बेपत्ता उसलाई र गुमनाम छ ऊ  
गुँड नफर्केको गौंथलीजस्तो  
रुँदा रुँदा थाकेर ओभानिएका आँखाहरू  
टोलारहेछन् शून्य शून्य  
लाचार छन् अखबारहरू र मौन छ बहुमतको सरकार  
बिना कुनै झन्डा  
हिडिरहेछ साँझमा आफन्तका शोकमग्न मनहरूको जुलुस  
उसको गोजीमा थियो सुनौलो रङ्गको कलम  
हातमा खोपेको थियो अर्धाङ्गिनीको नाउँ  
छातीमा थियो चोटको निसाना र ऊ बोल्थ्यो स्वाधीनताको उखान  
उसलाई कसैले देख्यौ कि ?
