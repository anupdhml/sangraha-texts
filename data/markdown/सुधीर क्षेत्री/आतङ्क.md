---
title: आतङ्क
author: सुधीर क्षेत्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%A7%E0%A5%80%E0%A4%B0_%E0%A4%95%E0%A5%8D%E0%A4%B7%E0%A5%87%E0%A4%A4%E0%A5%8D%E0%A4%B0%E0%A5%80
---

हाम्रो नजीकमा फुलिरहेका  
लटरम्मे उज्यालोका फूलहरू  
एक-एक गर्दै  
अज्ञात प्रमेथियसले चोरिलगे,  
अब अँध्यारोको बघैँचामा छौं हामी।  
ईश्वरको  
शस्त्र थुतेर  
अब ईश्वरै ईश्वर छ गाउँभरि।  
कंसहरू शिशु-कृष्णका प्राणलाई  
हत्केलामा राखी  
बाघचाल खेलिरहेछन्।  
नरसिंह र हिरण्यकशिपु  
दुवै  
भट्टीमा प्रह्लादको खोइरो खन्दै  
सूर र सुधामय गफ हॉंकिरहेछन्।  
समुद्र-मन्थनबाट  
अमृत पिएर मृत्युमुक्त बन्नगएका  
गाउँलेहरू  
हातमा विश्वासघातका  
रित्ता भॉंडाहरू लिएर फर्कँदैछन् रे।  
यो वृन्दावनको  
बॉंसघारीबाट  
एउटै बॉंसुरी बनाउन सकिएन  
कठै।
