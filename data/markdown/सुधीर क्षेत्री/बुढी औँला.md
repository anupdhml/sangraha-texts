---
title: बुढी औँला
author: सुधीर क्षेत्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%A7%E0%A5%80%E0%A4%B0_%E0%A4%95%E0%A5%8D%E0%A4%B7%E0%A5%87%E0%A4%A4%E0%A5%8D%E0%A4%B0%E0%A5%80
---

सबैभन्दा पहिले तिमीले  
मेरो तोते भाषा खोस्यौ।  
त्यसपछि खोस्यौ  
उघ्रेको भाग्य,  
मेरो ढुङ्गाको देवता,  
हिट्टीको पानीधारा,  
चिन्डेको मुन्टा,  
सिमरायोको पुरानो गन्ध,  
मेरी बज्यैको कुर्कुच्चा र कुङ्फुसु,  
मेरा प्रिय लेउहरू,  
काउलोको रुख,  
भङ्गेराहरू,  
ढुङ्गे आँगन, कटुस।  
सबै खोस्यौ।  
मेरो आख्यानै खोस्यौ।  
पहिले मसिना ठट्टाका खुद्राखुद्री रेच्की खोस्यौ।  
मिठो ढुक्क र कमलो भय खोस्यौ।  
कुञ्जिनी लेख्ने मेरो एकराते सिर्जनात्मक अनिद्रा खोस्यौ।  
तीनवटा काललाई मुठा पारेर  
हिलेआलीछेउ उभिएकी  
मेरी बुढी बज्यै-  
चकमन्नताकी दार्शनिक हुन्,  
भुमरीहरूकी साम्राज्ञी हुन्।  
फर्काउन सक्छौ उसको आख्यानबाट  
तिमीले चोरिलगेकी नायिका ?  
फेरि कथामा राख्नसक्छौ  
ठिक ठिक ठाउँमा चिउँचिउँहरू,  
बुन्न सक्छौ झस्याङहरू, अबुइहरू?  
लिप्नसक्छौ खित्काहरू ?  
मेरा बाबै,  
ऊ भरिलो अनभिज्ञताका प्राज्ञ हुन्,  
अभेद्य गोरेटाहरूका आविष्कारक हुन्।  
सुमसुम्याउन सक्छौ ?...  
उसको कुप्रिएको ढाड़मा लागेका  
अनुभवको पोटिला घोगा,  
मेरुदण्डले उचालिरहेको दृढताको ढोँड।  
फर्काउन सक्छौ, बाबैको जिब्रोमा फेरि  
स्वादिष्ट उखानग्रन्थि ?  
कसले लेख्यो मेरो लोकगीतको सिरानीमा  
'स्वार्गीय' !  
कसले गाँठो पाऱ्यो मेरा हत्केलाका रेखाहरू ?  
फुटायो कसले पुर्ख्यौली सिपबाट  
मसिना परिश्रमका ठेलाहरू -- जसबाट बुनिए अधुरोमात्र  
मेरा वर्तमानका थुन्सेहरू।  
झिनो बायोडाटा पक्रेर  
अहिले  
गालामुनि दीर्घकालीन आख्यानहीनताको सुर्ती चेपेर  
म तिम्रो गाउँको फारम भर्दैछु।  
प्राइभेट लिमिटेड !  
लैजाऊ, मेरो बुढी औँला ।
