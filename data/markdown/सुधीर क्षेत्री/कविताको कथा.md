---
title: कविताको कथा
author: सुधीर क्षेत्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%A7%E0%A5%80%E0%A4%B0_%E0%A4%95%E0%A5%8D%E0%A4%B7%E0%A5%87%E0%A4%A4%E0%A5%8D%E0%A4%B0%E0%A5%80
---

एउटा अर्द्धवयस्क सेतै फुलेको नेता  
विधानसभामा बोलिरहेथ्यो ह्न बोलिरहन्छ,  
मेरो राज्यमा  
एक हजार सत्तर हत्या भयो यसवर्ष  
दुइसयजति बलात्कारहरू  
जुन पोहोर-परारको आँकडाभन्दा धेरै कम छ।  
हत्याको सङ्ख्या घटिरहेछ।  
नेपथ्य :  
गोसखानमा खसीहरू  
कति काटिए यस वर्षको चॉंडमा,  
सोध्न गइरहेछ  
एक शाकाहारी कवि।  
ठूला बन्दुक बोकेका  
भीषण अङ्गरक्षकहरूले चारैतिरबाट घेरेको  
निकै ठूलो मान्छे  
अर्फनेज शिशुहरूको होस्टेलमा  
खानेकुरा बॉंड्न हिँडिरहेछ।  
नेपथ्य :  
अब फूल र नेहरूजीको प्रसङ्ग  
कोट्याउनै नसक्नेगरी  
विकलाङ्ग भएको छ कवि।  
इतिहासले बगाएको  
शैनिकशास्त्रको पुस्तक  
टिस्टाको कमेरो पानीमा  
तैरिन थालेपछि  
शनिबारको हाटमा  
युद्धका मेडलहरू  
परिवारलाई हरियो परियो टनिक खोजिरहेछ।  
नेपथ्य :  
विशेषणका वस्त्रहरू खोलेर  
न्यूड संज्ञाहरू  
कलात्मक बन्नको निम्ति  
भ्यागुताझैं उफ्रेर  
ललितकलाको टेक्ने भुँइ खोज्छ।  
अरू कविताहरू आजदेखि  
कथा रच्नगएका छन्।
