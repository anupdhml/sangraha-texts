---
title: लोन्लिनेस
author: सुदीप पाख्रीन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%A6%E0%A5%80%E0%A4%AA_%E0%A4%AA%E0%A4%BE%E0%A4%96%E0%A5%8D%E0%A4%B0%E0%A5%80%E0%A4%A8
---

कोही कसरी रहन्छ  
― एक्लै?  
ठडिंदै--ठडिंदै गएका छन्  
एकपछि अर्को गर्दै  
सिमेन्टेड मरुभूमिहरु शहरमा  
देखिन छाड्दै गएका छन्  
हरिया अर्ग्यानिक जंगलहरु आँखाबाट  
देखिन छाड्दै गएका छन् नीला--नीला  
सेता बकुल्लाहरु कावा खाइरहने ती डाँडाहरु  
तिनीहरु त रहन्छन् सधैं मनमा कतै  
कोही कसरी रहन्छ  
― एक्लै?  
गल्लीको कुनामा थियो बूढो काभ्रो  
जहाँ हुन्थे थुप्रै रंगीविरंगी पुतलीहरु  
खेल्थे तेलकासा, डण्डीबियो र लट्ठी सुङ्ने खेलहरु  
पुतलीहरुसँगै काभ्राका हाँगाबिंगाहरु पनि  
एकाएक हराए दन्त्यकथाको राजकुमारीजस्तो  
गल्लीको कुनाबाट काभ्रो र ती सबै खेलहरु  
तिनका यादहरु त छन् सधैं मनमा कतै  
कोही कसरी रहन्छ  
― एक्लै?  
गोरेटो थियो यतैकतै  
जो पुर्‍याउँथ्यो इन्द्रेणी भुईं झर्ने चउरसम्म  
खेल्थे सात रंग एकैजस्तो भई दिन--दिनभरि  
हुन्थे दिन पनि मिनेट र निमेषजस्तो  
हुन्थे हप्ता, महीना र वर्ष पनि दिनजस्तो  
चउरमा छन् अचेल मल्टीस्टोरी कम्प्लेक्सहरु  
र उँघेर बसिरहेको नगरपालिकाको थोत्रो सभागृह  
तिनको सम्झ्ना पनि त छँदैछ सधैं मनमा कतै  
खोलाहरु खुम्च्याएर घरहरु बनायौं त्यही पनि साँगुरा--साँगुरा  
कुलाहरु थुनेर कुराहरु बनायौं त्यही पनि ठूला--ठूला  
यसरी यी सबै--सबै सबैहरुलाई  
गुमाउँदै जाने हो भने त  
हामी \\'एक्लै\\' पनि त रहन सक्दैनौं  
संसारमा...  
यति सा...SSSS...नो कुरा के थाहा छ हामीलाई?
