---
title: उपहार नानीहरूलाई
author: सुदीप पाख्रीन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%A6%E0%A5%80%E0%A4%AA_%E0%A4%AA%E0%A4%BE%E0%A4%96%E0%A5%8D%E0%A4%B0%E0%A5%80%E0%A4%A8
---

म मेरा नानीहरूलाई  
खेलाउन दिइरहेको छु-कविताहरू।  
नानीहरू पनि खेलिरहेका छन्, एकधुनले  
कहिले भाडाकुटीझैं बनाएर  
कहिले गुडियालाई झै बिहे गरिदिएर  
कविताहरूलाई।  
म निश्चिन्त छु जब अघाउनेछन् उनीहरू  
यी भाडाकुटीका खेलहरूबाट  
उनीहरू आफैंले तिखार्नेछन् यी कविताहरूलाई  
बनाउनेछन् धारिला  
एकदमै धारिला  
र रेट्नेछन् ती क्रूर गर्दनहरू  
जो बिनासित्ति अग्लिरहेका छन्  
हाम्रै श्रमका हिमालहरू टेकेर  
र अट्टाहास लगाइरहेका छन्  
हाम्रै कविताहरूलाई हेरेर उहिल्यैदेखि  
म मेरा नानीहरूलाई  
खेलाउन दिइरहेको छु-कविताहरू।  
म ढुक्क छु  
जब साँच्चै अघाउनेछन् उनीहरू  
यी गुडियाका खेलहरूबाट  
उनीहरू आफैं  
यी गुडियाहरूलाई पखेटा दिनेछन्  
र उड्नेछन् कावा खाँदै  
यिनीहरू सँगसँगै नीला आकाशहरूमा  
र, उभ्याउनेछन् यिनीहरूलाई  
तिनीहरूको विरुद्ध  
जसले काटेर यसका पखेटाहरू  
फ्याँके कुनै अँध्यारो कुनामा  
फेरि कहिल्यै उड्न नपाउने गरी पहिल्यै  
म मेरा नानीहरूलाई  
खेलाउन दिइरहेको छु-कविताहरू।
