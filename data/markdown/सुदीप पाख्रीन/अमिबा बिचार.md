---
title: अमिबा बिचार
author: सुदीप पाख्रीन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%A6%E0%A5%80%E0%A4%AA_%E0%A4%AA%E0%A4%BE%E0%A4%96%E0%A5%8D%E0%A4%B0%E0%A5%80%E0%A4%A8
---

निराशाहरुको  
थिलियम\* पिएर बाँचिरहेका --- हामी  
प्रायश:  
संवेदनाहरुको गुरुत्वाकर्षणभित्रै घस्रिरहेका हुन्छौं  
र, खियाइरहेका हुन्छौं पानाहरुमा घोट्दै घोट्दै  
जीवन्त मस्तिष्कहरुलाई ।  
मस्तिष्कहरु  
र पानाहरुको घर्षणको प्रतिफल  
उत्पन्न भइरहन्छन् --- नीला तापहरु  
जो लैजान्छौं  
थिलियम पिएर बाँचिरहेका --- हामी  
उनीहरु समक्षमा ।  
उनीहरु  
हरेक मौसमलाई  
जाडोको मौसम ठानी  
गड्यौंला भैंm मस्त शीत--निंद्रामा हुन्छन्  
हामी  
नीलो तापभित्रका मूक आवाजहरु  
नीलो तापभित्रका मौन हरफहरु  
चूपचाप दोहोराइरहन्छौं  
इलेक्ट्रोनिक मस्तिष्क बोकेकाहरु सामु ।  
कुनै प्रतिकृयाहरु जन्मदैनन्  
--- रोबोट अनुहारहरुमा  
मात्रै मुस्कुराइरहन्छन् --- प्रायोजित मुस्कान  
र, भट्याउँछन् --- कृतिम 'रेकर्डेड' शब्दहरु  
हामीहरु  
संवेदनाहरुको हिउँ पग्लिन्छ कि खोज्दैं  
--- लौह मानवहरुका आँखाहरुमा  
चकित हेरिरहेछौं  
अमिबा%--बिचारहरुका आकृतिहरु  
जो  
प्रतिपल  
आफ्ना आकारहरु बदल्दै  
इतिहासको कालो गुफामा निश्चिन्त प्रवेश गरिरहेका छन् !  
इतिहासको अंधकार गुफातिर निर्लज्ज दगुरिरहेका छन् !!  
ओ !  
अमिबा बिचारहरुका  
तथाकथित स्वामीहरु !!  
नीला तापहरुको तापक्रममा  
किन पग्लदैनन् --- तिम्रा इलेक्ट्रोनिक मस्तिष्कहरु ?  
किन तरल बन्दैनन् --- तिम्रा लौह मानसिकताहरु ??  
☼☼☼  
%साह्रै सानो जीव जसलाई माइक्रोस्कोपले मात्र हेर्न सकिन्छ र जसको निश्चित कुनै आकार हुदैन अर्थात आफ्नो आकार बद्लिइ रहन्छ ।
