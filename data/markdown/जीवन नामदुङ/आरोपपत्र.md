---
title: आरोपपत्र
author: जीवन नामदुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%80%E0%A4%B5%E0%A4%A8_%E0%A4%A8%E0%A4%BE%E0%A4%AE%E0%A4%A6%E0%A5%81%E0%A4%99
---

जिन्दगी बाँचेको निहुँमा  
मलाई समयले आरोपपत्र दायर गरेको छ  
समयको अन्तहीन महासागरबाट  
एक अँजुली जिन्दगी उघाएर  
बाँच्नुको एक घुट्को तिर्खा  
मेट्न खोजेको युगौँ भयो  
आफैले आफैलाई खोज्न हिँडेको  
एउटा अन्तहीन यात्राजस्तो  
कहीँ, कुनै घुम्ती र मोडहरूमा  
जिन्दगी नभेट्नुको पीडा बल्झिरहन्छ  
जिन्दगी जरायोको सिङ अल्झेर  
निष्ठुर सिकारी पर्खिरहन्छ  
धेरै दिनदेखिको भोको, हिंस्रक र आक्रामक  
सिकारी कुकुरमा रूपान्तरित समय  
मलाई खेदिरहन्छ  
मलाई आरोपपत्र थमाइरहन्छ ।
