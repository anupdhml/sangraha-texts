---
title: प्रेम
author: किशोर पहाडी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%BF%E0%A4%B6%E0%A5%8B%E0%A4%B0_%E0%A4%AA%E0%A4%B9%E0%A4%BE%E0%A4%A1%E0%A5%80
---

जब जब पानी पर्छ  
म तिमीलाई सम्झन्छु  
तिम्रो सुन्दर केश राशीबाट  
झर्दै गरेका थोपाहरू  
मोतीका  
र बग्दै गरेको नदी झैँ ।  
जब जब रात पर्छ  
म तिमीलाई देख्दछु  
आउँदै विस्तारै अँधेरोबाट  
छाया विनाका  
तिम्रा ओठहरू  
केस्रा केस्रा  
फूलका पत्र पत्र झैं ।  
एक मध्यान्तर पश्चात्  
बाँकी छौ तिमी  
अब केही एसएमएसभित्र  
छौ तिमी मुस्काउँदै गरेको  
सम्झनाको ईनबक्सभित्र  
एस्एम्एस्  
र  
ईनबक्समा  
डिलेट बटनको खोजी गर्दै तिमी रहेको बेला  
समुद्र किनार बालुवामा  
कोरिएको नाम झैँ  
यता तिमी मेटिएका छौ  
एक छालद्वारा  
मेरो हृदयको क्यानभासभित्र ।  
र फेरि म  
आफ्नो रित्तो हृदय लिएर  
सूर्योदय र सूर्यास्तका क्षणहरूसँगै  
आज निस्केको छु  
तिम्रो मुस्कानको खोजीमा ।  
तर अचेल मलाई  
किन हो किन  
प्रेम  
घृणाभन्दा  
पनि बढी त्रासद लागिरहेको छ ।
