---
title: प्रजातन्त्र मेरो देशलाई
author: किशोर पहाडी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%BF%E0%A4%B6%E0%A5%8B%E0%A4%B0_%E0%A4%AA%E0%A4%B9%E0%A4%BE%E0%A4%A1%E0%A5%80
---

आकाशमा ताराहरू छन्,  
धरतीमा किन छैन ?  
भएको भए खल्तीभरि  
तिनै ताराहरू लिएर जान हुन्थ्यो,  
अफिसबाट घरमा  
ती साना छोराछोरीलाई  
एकेकोटा बाँड्न हुन्थ्यो,  
र भन्न हुन्थ्यो--- "यो प्रजातन्त्र हो---  
   ल, उपभोग गर ।"  
छोराछोरीले ती ताराहरू के गर्दा हुन् ?  
छोराछोरीले प्रजातन्त्रलाई के गर्दा हुन् ?  
--- बगैँचाको फूल ठानेर  
कपालमा सिउरिँदा हुन् कि ?  
--- काँचका गुच्चा ठानेर  
औँलामा राखी खेल्दा हुन् कि ?  
 या त दुधिलो चकलेट ठानेर  
मुखमा राखी मर्याङमर्याङ टोक्दा हुन् कि ?  
--- हावाको भकुन्डो ठानेर कि नभए  
त्यसैलाई लात्तीले हानी मिल्काउँदा हुन् कि ?  
म बुइँगलमा छु,  
उनीहरू तल आँगनमा छन् ।  
नत्र म तिनीहरूलाई भन्ने थिएँ---  
"बाबूहो। यसो नगर,  
बरु, सबैले आ--आफ्नो तारा  
एकै ठाउँमा बटुलेर राख  
--- त्यसले  
कमसेकम हाम्रोघर त उज्यालो होला ।"
