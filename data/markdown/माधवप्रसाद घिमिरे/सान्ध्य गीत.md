---
title: सान्ध्य गीत
author: माधवप्रसाद घिमिरे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%BE%E0%A4%A7%E0%A4%B5%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%98%E0%A4%BF%E0%A4%AE%E0%A4%BF%E0%A4%B0%E0%A5%87
---

झुक हे सन्ध्या ! अलसी काला परेला ढालेर  
उज्ज्वल शुक्र ताराको फूल केशमा हालेर  
रङ्ग र रुप मेटिद्यौ सारा वन र पाखामा  
दौड र धूप रोकिद्यौ सारा भोलिको भाकामा  
दुःखको भारी विसाइ देऊ सुस्केरा हालेर  
झुक हे सन्ध्या ! अलसी काला परेला ढालेर  
निकालिदर् नौलाख तारा आकाश-माझमा  
लिएर आऊ प्रवासीलाई आजको साँजमा  
म तिमीलाई स्वागत गर्छु जुन्किरी बालेर  
झुक हे सन्ध्या ! अलसी काला परेला ढालेर  
 अतल शान्त शीतल तिम्रो छायाको संसार  
विहान बेल्का पर्वतमाथि सुनौला जुवार  
एकान्त सुख ल्याउँछन् त्यहाँ ताराले बालेर  
झुक हे सन्ध्या ! अलसी काला परेला ढालेर  
खल्बल हटी केवल गाऊन् कल्कल झरना  
अल्मल हटी संलेर आऊन् झल्झल संझना  
हृदय फर्कोस् माइतीदेश विरह फालेर  
झुक हे सन्ध्या ! अलसी काला परेला ढालेर  
मनको कुरा मुखले बोल्न हुन्न रे दिनमा  
सपनामा त पुग्ला कि आज मनको जपना  
रच हे बोक्सी ! जादूको लोक परदा हालेर  
झुक हे सन्ध्या ! अलसी काला परेला ढालेर  
थालेका काम समाप्त गरेन सकिन कहिल्यै  
यो जिन्दगीमा विश्राम सुख पाइन कहिल्यै  
आज म सुन्छु शरीर तिम्रो काखमा फालेर  
झुक हे सन्ध्या ! अलसी काला परेला ढालेर  
दिनमा दौडूँ पसीना पुछ्दै भाइको दुःखमा  
साँझमा फर्कू संसार बिर्सी आफ्नै सुखमा  
भोलीको निम्ति पलाओस् प्राण पालुवा हालेर  
झुक हे सन्ध्या ! अलसी काला परेला ढालेर  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
