---
title: बाटोमा एउटी स्त्री
author: ज्योति जङ्गल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8D%E0%A4%AF%E0%A5%8B%E0%A4%A4%E0%A4%BF_%E0%A4%9C%E0%A4%99%E0%A5%8D%E0%A4%97%E0%A4%B2
---

अघिअघि  
कोरेकी हुँदी हो त्यस्ले कपाल  
या गाजलले  
आँखै छोपेर  
मुस्काउँथी होली ऐनासँग,  
   
तमाम सुन्दरीका जस्तै  
नछोपिएका स्तनहरु छन्  
वर्षौं ननुहाएको  
उस्को गन्धले  
यो कविता सजाउनु छ  
कस्को परिचय हो यो  
पत्तो लगाउनु छ ।  
   
कैयौँपल्ट  
भोकको डामलाई  
मुस्काएर सह्यो उस्को उमेरले  
हेर्दाहेर्दै  
उस्तै थुप्रै सन्तानहरु जन्माई  
र तिनैलाई चिन्न छोडी ।  
   
औँलामा आगो सल्काएर  
उज्यालो खोज्नु थियो होला  
पीडाको धारले मनमात्र चिरिछ,  
जिन्दगी विगार्नेलाई  
प्रहार गर्नु पर्थ्यो होला  
विद्रोहको घनले  
आफ्नै जीवन फोरिछ ।  
   
पसिनाको पोखरीमा डुबाएर  
चेतनाको हत्या गराउने  
अधिकार कस्को छ हँ ?  
   
उ त,  
वेदनाको चुली ठड्याएर  
व्यर्थै चट्टान भइछ  
बोल्दिन हाँस्दिन  
हेरिरहन्छे,  
आँखै जुधाउन नसक्नेगरी  
जीवनको प्रेम पनि बोक्छे ।  
यो कस्तो परिचय हो ?  
मान्छेहरु बहुलाही भन्छन् ।  
   
तमाम सुन्दरीका जस्तै  
नछोपिएका स्तनहरु छन्  
मानौं, ऊ नङ्ग्याइरहेकी छे  
यो दुनियाँलाई  
या मेरै कवितालाई ?
