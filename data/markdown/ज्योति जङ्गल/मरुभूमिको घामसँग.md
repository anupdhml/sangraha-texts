---
title: मरुभूमिको घामसँग
author: ज्योति जङ्गल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8D%E0%A4%AF%E0%A5%8B%E0%A4%A4%E0%A4%BF_%E0%A4%9C%E0%A4%99%E0%A5%8D%E0%A4%97%E0%A4%B2
---

यो तातोको के बयान गरुँ  
घामजस्तो  
कि आगोजस्तो  
आफ्नै मुटु छ ।  
   
मरुभूमिका उँटहरुसँग  
चरेको मेरो बैंस  
पग्लिएर वालुवामा मिसिइसकेको छ ।  
   
भर्खर आइपुगेको छ हातमा  
तिम्रो हृदय बोकेर चिट्ठी  
आफ्नै मन बोल्न नसक्ने  
तिम्रा गुनासाहरुको कोशेली  
आगोकै उपस्थिति जस्तो  
उघार्न तर्सिरहेछु।  
   
नसोध, कुन दिन आइपुग्छु होला !  
उमेर बेचेको नितान्त असक्त म  
आलस्य मात्र बाकी राखेर  
खै कुन दिन आइपुग्छु होला ?  
   
म हिँड्दा मीठा थिए तोते बोलीहरु,  
ती हुर्किए होलान्  
किशोरे अङ्गहरुमा,  
तिनका आवश्यक्ताका अधिकारहरु  
कति धारिला हुदैछन् ?  
तिनैले काटियौ होला,  
प्रतिविम्वमा मात्रै रुप राखेर  
पीडामै साटियौ होला ।  
   
यो शुन्यताको के बयान गरुँ ?  
यो एकान्त,  
यो एकलास,  
मेरो बोली आफ्नै घाँटीमा कैद छ ।  
मृगतृष्णामा हराएका मेरा गीतका लहरहरु  
उडेर वाफसँग बिलाइसकेका छन् ।  
   
आफ्नै कसुरको सजाय भोगिरहेको छु कि  
सवैलाई सजाय बाँडिरहेको छु ?  
केवल प्रश्नहरु हुनेछन्  
मसँग फर्केका  
मेरो शरीर पनि मृत भइसक्ला  
मेरो जिर्णता खुद मलाई प्रश्न गर्छ ।  
   
तिम्रो प्रश्नको बद्ला  
फेरि प्रश्न गर्न हारेको बेला  
म यहि मरुभूमिको घामसँग सोध्छु  
   
ए घाम Û के तँ मेरो मुटुभन्दा पनि तातो छस् ?  
कि तँ पनि मजस्तै  
आगो बोकेर जिउन  
अभिशप्त छस् ?
