---
title: लैजानू
author: ज्योति जङ्गल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8D%E0%A4%AF%E0%A5%8B%E0%A4%A4%E0%A4%BF_%E0%A4%9C%E0%A4%99%E0%A5%8D%E0%A4%97%E0%A4%B2
---

तिमी हिडेदेखि  
कुरिरहेकी छु तिम्रो घर ।  
   
जीवन हेर्न नसक्ने मेरा आँखाहरु छन्  
कतै नपुग्नेगरी हिँडिरहेछु,  
मुस्कान डराएर भागिदिन्छ मेरा ओठबाट  
आफ्नै अनुहारको  
माया लाग्न छोडेको छ ।  
   
तिमी छैनौ  
श्मशान जस्तो शुन्यता छ घरमा,  
अझै कुरिरहन सक्दिनँ म  
लैजाने भए लैजानू  
जलाउने भए जलाइदिनू ।  
   
दुखैदुःखका माला उनेर  
कसैलाई पहिराउनु छैन  
न यो छातीमा सम्झनाको  
पिरो विष पालेर पर्खिनु छ ..।  
   
प्रेम पनि हार्दो रहेछ बाटो हेरेर  
शील पनि थाक्दो रहेछ समेटिएर  
माया लाग्ने लाटो धर्ती  
झन् वैरी पो हो कि ?  
यी सबैले झुक्याइरहे ।  
   
निर्दयी लाग्छन् यी एक्ला खुशीहरु  
अब बिसाउँछु,  
हदैसम्म दुख्ने मनको भारी बिसाउँछु,  
मौन शब्दलाई चिमोटेर  
बोल्न लगाउछु यो आभास  
देखाइदिन्छु  
कतिसम्म गह्रौं छ  
मैले एक्लै थामेको आकाश ।  
   
अब फर्कनेहरुको लागि  
मनको घर पनि भत्काउँछु  
यो हिंस्रक शुन्यताको मर्म  
तिनिहरु बुझ्दै बुझ्दैनन्  
   
विरानो आशा  
नियाँस्रो याद  
उनीहरुलाई उपहार दिदैदिन्नँ,  
   
निभेको आगो  
सुकेका फूलका बोटहरु  
कसिङ्गरको थुप्रो  
र मेरो डढेको वैंश मात्र छ त्यँहा ।  
   
मेरो आँखाको मोती झिकेर  
उहिल्यै हिँडेथ्यो आदिम सभ्यता  
उतै छोडियो कि मेरो सामर्थ्य,  
भो लग्दिनँ  
यतै छोडिदिउँला  
आँसुका गहना,  
   
म शुन्य छु  
कतैको शुन्यतामा थपिनेछु,  
   
   
बाँकी जेजे  
तिम्रै सबै  
लानेभए लैजानू  
जलाउनेभए जलाइदिनू ।
