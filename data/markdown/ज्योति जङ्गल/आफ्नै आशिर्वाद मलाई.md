---
title: आफ्नै आशिर्वाद मलाई
author: ज्योति जङ्गल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8D%E0%A4%AF%E0%A5%8B%E0%A4%A4%E0%A4%BF_%E0%A4%9C%E0%A4%99%E0%A5%8D%E0%A4%97%E0%A4%B2
---

जब आकाशलाई हेर्छु  
बादलको आकार  
बन्दुकजस्तै देख्छु र निहुरिन्छु ।  
   
कालो देख्छु  
अनायास ढुङ्गाको रङ,  
लाग्छ,  
अब क्षणभरमा त्यहाँबाट पनि  
आगो हुर्कनेछ  
र चिम्लन्छु आँखा ।  
   
मनभरि जम्छ अमीलो सागर  
न डुब्न सक्छु  
न भाग्न सक्छु किनारैकिनार ।  
   
प्रश्वासको बाटो बन्द हुन्छ,  
किनाराका लाशहरु  
रिसाएका छन्,  
पिउनेहरु काकाकुल छन्  
जिउनेहरु शोकाकुल छन्  
मेरो चेत बोक्न सक्दिन म,  
युद्धमय मनको विभिषिकाभित्र  
सन्तुलन कुल्चिएको छु  
आफ्नै पाइतालाले ।  
   
हाँस्नेहरु पनि छन् हाँसिरहेका,  
भाग्नेहरु छन् भागिरहेका  
नदी, चरा, बाटो, जङ्गल  
साँझविहान रातलाई हेर्छु  
मजस्तै सबै निरीह छन्  
र हात जोड्छु,  
   
हे भगवान् Û  
मैले चढाएको भरोसा मलाई फर्काइदेऊ  
भोलि घाम झुल्किएको देखेँ भने  
मेरो आयुलाई  
म आफैँ आशीर्वाद दिनेछु ।
