---
title: मेरो हिसाब
author: ज्योति जङ्गल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8D%E0%A4%AF%E0%A5%8B%E0%A4%A4%E0%A4%BF_%E0%A4%9C%E0%A4%99%E0%A5%8D%E0%A4%97%E0%A4%B2
---

कर्तव्यको एउटा कुची  
तस्वीर जो कोर्नु थियो अरुकै,  
आफ्नै अनुहार  
नियालेर हेरिनछु कहिल्यै,  
कहिल्यै उभिएको धरातलसँग प्रश्न पनि गरिनछु ।  
   
आफ्नो कुरुप सन्तानलाई  
हर्षले स्वीकारेकी आमाजस्तो  
आफ्नै आत्माको आवरणसम्म सिंगारिनछु  
आज हिसाबमा बसेकी छु ।  
   
यसरी कहाँ सोचेँ  
भुइँमा राख्नै नहुने  
हतियारको बोझजस्तो हुँला म,  
उदाङ्गो रहस्यको  
कुने खोज हुँला म ?  
   
यो जिन्दगी  
कसरी उदायो दिनसँग  
र सुत्यो रातजस्तै जस्तै  
त्यो पनि हिसाब गरिनछु,  
रुवाजस्तै कञ्चन थिँए  
सपनाका भुवाहरु,  
कुन गतिहीन बतासले  
कता उडायो  
त्यो पनि समेटिनछु ।  
   
आज त किनमेलका बुँदाहरु छन्,  
सन्तानका गुनासाहरु छन्  
आफन्तका सन्देशहरु छन्,  
हाम्रा बातचीतका शीर्षकहरु  
कहिलेदेखि टुङ्गिएछन्  
त्यो पनि सम्झन सकिनँ ।  
   
भावनाको पोखरी  
अतृप्त सुकिसकेछ कहिलेदेखि  
त्यहाँ पनि डुबिनछु,  
आफ्नै मनसँग पनि  
आँखा जुधाइनछु ।  
   
दौडमा त कहिल्यै  
कुदाएन आकांक्षाले  
अरुअरुलाई जिताउनु थियो,  
अरु सबैलाई उडाउनु थियो,  
   
म त गुँड रुँगेर बसेको  
एउटा असक्त चरी,  
आँखा भएर  
आँखै नदेख्ने जस्तो पो छु,  
   
   
म कहाँ थिएँ ?  
कहिल्यै आफ्नो  
सम्झना पनि गरिनछु ।
