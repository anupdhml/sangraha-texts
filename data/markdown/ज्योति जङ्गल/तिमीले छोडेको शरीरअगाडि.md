---
title: तिमीले छोडेको शरीरअगाडि
author: ज्योति जङ्गल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8D%E0%A4%AF%E0%A5%8B%E0%A4%A4%E0%A4%BF_%E0%A4%9C%E0%A4%99%E0%A5%8D%E0%A4%97%E0%A4%B2
---

अन्तिमपल्ट सास फेर्यौ्  
तिम्रा आँखा छोपिदिएपछि  
म आफ्नै मनको आगोमा सल्किएँ ।  
   
शरीर छोडेर मेरै अगाडिबाट  
कुन यात्रामा निक्लियौ अदृष्य तिमी  
मान्छेको यो सुन्दर संसार  
या खुद मलाई  
देख्न सक्छौ कि सक्दैनौ तिमी ?  
   
तिमीसँगै भाँचिएछ लोभको तगारो  
निभेछ मायाको जलन  
हतारले उठाएछ बास,  
ती सुतेका ओठहरु  
गलेका हातहरु  
तिम्रो  
लत्रेको शरीर अगाडि  
नतमस्तक भए मजस्तै ।  
   
जीवनको प्रकाशित सत्य  
म पहिलोपल्ट नजीकैबाट छाम्दैथिएँ ..  
सोचिरहेथेँ तिम्रै अप्ठ्याराहरु  
थाहा पायौ कि पाएनौ  
त्यतातिर हिड्ने बाटो  
उड्ने आकास  
या भासिने पातालका पत्रहरु ?  
   
म तिमीले हिडेका  
यहीका बाटाहरुमा छु,  
र सोचिरहेछु  
को होला बताइदिने  
मृत्युको अनुभूति ?
