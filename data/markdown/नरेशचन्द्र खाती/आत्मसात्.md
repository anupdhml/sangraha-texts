---
title: आत्मसात्
author: नरेशचन्द्र खाती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%B0%E0%A5%87%E0%A4%B6%E0%A4%9A%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%96%E0%A4%BE%E0%A4%A4%E0%A5%80
---

मलाई तिमीभित्र अनुवाद गर  
तिम्रो शब्द/तिम्रो भाषा  
तिम्रो मस्तिष्क र तिम्रो ह्दयमा अनुवाद गर ।  
भौतिक अभीष्टजति  
अतृप्तजति/अप्राकृतिकजति  
सबै दुष्कर पातहरूमा छोप्दै  
यो असह्रय विश्वयातनाबाट मलाई उठ्नु छ ।  
मेरो सानो आँखीझ्याल ढेप्नुअगावै  
तिम्रो त्यो व्यापक, विशाल र विस्तीर्ण  
स्नेहको वक्षमा/सौन्दर्यको वक्षमा  
केही आराम गरूँ लागेको छ ।  
यो थकित आकाङ्क्षा  
भौतिक शरीर लिएर म तिमीतिरै बढिरहेछु  
तिम्रा अँगालाहरू खुल्दै जाऊन्  
ह्दयले न्याय गरे आँसु पनि मन्जुर छ  
मानवको ह्दय फूलभन्दा पनि  
कमजोर आयु लिएर बाँचेको छ  
बरु यो जीर्ण आत्मामा आएर  
तिम्रो पैतालाले टेके मन्जुर छ  
प्रलय होस्, बरु  
तिम्रो र मेरो नयाँ प्रारम्भको  
तिम्रो र मेरो आत्मसात्‌को ।
