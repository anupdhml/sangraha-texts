---
title: रंगको मेला
author: वसन्त चौधरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%B8%E0%A4%A8%E0%A5%8D%E0%A4%A4_%E0%A4%9A%E0%A5%8C%E0%A4%A7%E0%A4%B0%E0%A5%80
---

शहर मात्र कहाँ हो  
रङ्गमंगीदैछन्  
लेक, बेसी, गाउँ  
ख्वै कहाँ छ उदासी  
वृद्ध-वृद्धामा पनि  
उद्भासित् हुँदै छन्  
तरुणपन  
वर्षाको खडेरीमा पनि  
कति उमंगित  
वर्सिरहेछ यौवन ।  
रंगको मेला-  
आज फागु  
आऊ,  
यही मिश्रित रंगमा डुबेर  
न तिमी, न म  
हामी स्वयं हराएर  
आफूलाई पाऊँ  
हाम्रो उन्मुक्त कोलाहल  
यस्तो अलौकिक संगीत बनोस  
त्यसैमा गजेन्द्रमोक्षको  
स्वर्ग उतारुँ  
आऊ,  
यो फागु हामी यसरी मनाऔं !
