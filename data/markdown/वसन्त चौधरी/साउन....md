---
title: साउन...
author: वसन्त चौधरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%B8%E0%A4%A8%E0%A5%8D%E0%A4%A4_%E0%A4%9A%E0%A5%8C%E0%A4%A7%E0%A4%B0%E0%A5%80
---

एकान्तमा  
एकतमास पर्दैछ पानी  
सिमसिम सिमसिम ।  
आकाशसँग धरती स्पर्शित भइदिंदा  
लाग्यो म तिमीसँग एकाकार छु !  
धरतीको रिमझिमतामा  
आज आकाश घुलमिल भएजस्तै लाग्छ  
आश्चर्य !  
धरतीमा जत्ति खनिन्छ आकाश  
उत्ति नै आकाशमा खुल्दो रहेछ आकाश !  
यो सिमसिमे पानीको मधुरो वर्षणमा  
गहिरो मायाको परिभाषा पढ्दैछु म !  
माया गर्नु,  
चौबन्दी चोलो दिनु हैन  
दिनु, त्यो दिनु,  
अझ यस्तो दिनु हो  
जुनीभर तिर्दै गरे पनि चुक्त्ता नहुने  
ऋण लिनु सरह नै होस्  
मैले आजै जानें ---  
त्यो माया हैन रहेछ  
माया भनेर जत्ति गर्यौं !  
माया वास्तवमा चीजै यस्तो रहेछ  
जुन गरिंदैन ।  
जब प्रेम बुझें, तब मैले  
पानीको सिमसिममा  
सुनौलो रिमझिम देख्न थालें !
