---
title: पहिलो प्रेमपत्र
author: वसन्त चौधरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%B8%E0%A4%A8%E0%A5%8D%E0%A4%A4_%E0%A4%9A%E0%A5%8C%E0%A4%A7%E0%A4%B0%E0%A5%80
---

के नाम दिऊँ ?  
के भनी सम्बोधन गरूँ  
तिमीलाई !  
असमँजस...  
लेखियो, केरियो  
केरियो, लेखियो  
दोहरिंदै रह्यो क्रम !  
प्रेममा,  
पहिलो प्रेमपत्र लेख्दा  
यस्तै हुँदो हो सायद !  
कस्तो सुन्दर पावन नाम  
जसै व्यक्तिन्छ,  
निमेषमै फेरि  
अनर्थक  
बेतुक लाग्छ ।  
पाना च्यातचुत पार्न तम्सिन्छु  
तर कसरी सक्नु-  
त्यसमा तिम्रो नाम जुन कोरिएका छन्  
पत्रमा अंकित नाम मात्रमा पनि  
तिमी देख्नु  
त्यसमा छुँदा पनि  
मुटु धड़कीनु  
बहुलठ्ठी त हो नै  
तर त्यसमै  
जिउनुको आनन्द मिल्नु  
यो निरालापनलाई  
के भनु म !  
के दिऊँ यस्को नाम  
जे होस  
यो परम तृप्ति होस  
भए पनि  
के भो र यो अनाम !
