---
title: त्यो मुस्कान
author: वसन्त चौधरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%B8%E0%A4%A8%E0%A5%8D%E0%A4%A4_%E0%A4%9A%E0%A5%8C%E0%A4%A7%E0%A4%B0%E0%A5%80
---

मुस्कान देऊ,  
मात्र त्यो मुस्कान,  
जुन तिमीलाई देख्नासाथ  
तप्कियोस् तिम्रो मुहारबाट  
र ब्याप्तियोस् मेरो मनआँगनभरि  
जसले जगाइदेओस्  
सुषुप्त मेरो अँगालोको प्यास,  
देऊ मायालु,  
मलाई यही मुस्कान देऊ !  
आकाश विशाल छ,  
तर त्यो विशालतामा नअटाउने  
आह ! कस्तो होला मेरो आश ?  
त्यसैको केंद्रविन्दुमा  
जुन ढुकढुक गर्छ  
त्यही हो मेरो सास !  
देऊ मायालु,  
मलाई यही सास बिउँझाउने  
त्यो मुस्कान देऊ !  
बगेर कहिल्यै नसकिने  
नदीको पानीजस्तो  
पिएर कहिल्यै नरित्तिने  
सागरभन्दा विचित्र  
तिम्रो मायाको गागर,  
मलाई उक्साउँदै,  
त्यसैमा तैरिरहने  
देऊ मायालु  
मलाई मात्र तिम्रो त्यो  
पवित्र मुस्कान देऊ !  
हरेक बतासको छुवाईले  
किन दिन्छ मलाई  
शीतल चस्कोसरिको  
तिम्रो त्यो झझल्को,  
शायद, त्यसैमा छ कि  
मेरो जन्मौंजन्मको तिर्खा मेटिने  
जादुसमानको सुवास !  
हो, त्यही सुवासको मुहुनी छर्ने  
देऊ मायालु, मलाई  
तिम्रो त्यो सौम्य मुस्कान देऊ !
