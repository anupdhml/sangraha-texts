---
title: काव्यमुहूर्त
author: वसन्त चौधरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%B8%E0%A4%A8%E0%A5%8D%E0%A4%A4_%E0%A4%9A%E0%A5%8C%E0%A4%A7%E0%A4%B0%E0%A5%80
---

कोही पनि त्यही बेला कवि हुन्छ  
जब पर्यावरणमा रमिता खुल्छ  
फूलका डाली डालीमा मात्र हैन  
पात पातमै कविता फुल्छ !  
प्रत्येक रूख, कान्त कलेवरमा  
स्निग्ध उभिएकी नवयौवना  
जब म पाउँछु  
तब मसँग त्यो आँखा हुन्छ,  
फलामै पनि मै झैं बग्छ पग्लिएर  
हेर्दाहेर्दै,  
वगर पनि सुनको नदी बन्छ -  
धीमा धीमा बग्ने  
जब आँखाले यसलाई छुन्छ !  
यत्ति हल्का हुन्छ...  
कि यत्ति हल्का म  
म आफै पनि हुन्छु  
मैमा विलीन  
म स्वयम् मै विहीन  
निर्मल निर्मल साँचो मन त्यही हो  
जब मनै हुन्छ निर्मन निर्मन !  
कस्तो विध्युन्मय धार  
कविताको,  
जब त्यसले छुन्छ  
यति बद्लिन्छ  
आँखासामुको संसार  
जुन पनि अलौकिक,  
कमनीय कविता बन्छ !
