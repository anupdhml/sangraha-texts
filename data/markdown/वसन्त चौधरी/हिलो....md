---
title: हिलो...
author: वसन्त चौधरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%B8%E0%A4%A8%E0%A5%8D%E0%A4%A4_%E0%A4%9A%E0%A5%8C%E0%A4%A7%E0%A4%B0%E0%A5%80
---

हिलोमा कमल छ,  
यसको अर्थ यो हैन  
कि कमलमा हिलो छ,  
बरु यो हो  
कि कमलमा हिलोको  
सापेक्षता खुलेको छ !  
हिलोमै फुलेर कमल  
कमल भएको छ !  
शून्य केही हैन,  
तर त्यो नै सत्य हो -  
शाश्वत सत्य !  
मलाई बोध छ -  
यही हो मात्र यही  
मेरो अन्तिम रूप ।  
कुनै पनि क्षण  
जब हुन्छु म  
शून्यसँग साक्षात्कार,  
यन्त्रवत्  
तबै म हुनपुग्छु  
त्यसै त्यसै चुप !  
\\'तमसोमा ज्योतिर्गमय असतोमा सत्गमय\\'  
एकाएक वर्तमान भएझैं मेरो सनातन  
म विस्तारै बिउँझिन्छु -  
यही सत्यको स्निग्ध उद्घोष रहेछ  
कमल -  
हिलोमा फुलेको कमल !
