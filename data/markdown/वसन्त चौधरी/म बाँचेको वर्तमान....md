---
title: म बाँचेको वर्तमान...
author: वसन्त चौधरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%B8%E0%A4%A8%E0%A5%8D%E0%A4%A4_%E0%A4%9A%E0%A5%8C%E0%A4%A7%E0%A4%B0%E0%A5%80
---

यो...  
अरे यो...  
कस्तो यो !  
छ भनूँ भने खै के छ ?  
मात्र छैनकै विज्ञापन जस्तो  
जहाँतहीँ देख्दैछु म  
खोक्रा खोक्रा तामझाम !  
म बाँचेको वर्तमान  
विचित्रताको सर्वनाम !  
वसन्त रे !  
ख्वै, फुलेको फूल ?  
ख्वै, कोयलीको सुमधुर गान ?  
न छ मोहकता उषामा,  
न मादकता नै छ निशामा,  
न उज्यालो सूर्य,  
न शीतल जून,  
रुख्खा-सुख्खा क्लान्त प्रकृति,  
कस्तो कहालिँदो विरसिलो याम !  
म बाँचेको वर्तमान  
विचित्रताको सर्वनाम !  
आँखै खाने कृत्रिम ढाँचा,  
अशोभनीय भड्किला आवरण,  
हात हातमा तीखा छुरा  
मुख फलाक्छन् राम ! राम !  
म बाँचेको वर्तमान  
विचित्रताको सर्वनाम !  
पिउन योग्य न पानी छ,  
न हावा नै छ सुँघ्न योग्य,  
हिमाल, पहाड, मधेशको साझा देशमा  
मात्र यौटै संकीर्ण जातिको  
साम्प्रदायिक साम्राज्य,  
फर्सीका मुन्टाझैं फैलिँदै फैलिँदै छन्  
अतिक्रमित भै  
मठाधीशहरू,  
र वाकपटु भै निर्लज्ज फलाक्दै छन्  
विश्ववन्धुताको नारा  
नित्य अविराम !  
म बाँचेको वर्तमान  
विचित्रताको सर्वनाम !  
मान्छे...!  
हाय रे मान्छे !  
ध्यौतको बेचबिखन गर्दै  
प्रदर्शन गर्दैछन्  
आफ्नो शक्तिशालिता  
भष्मासुरभन्दा उद्दण्ड  
छि ! कस्ता यी मान्छे !  
इतिहासमै सायदै भयो होला  
आजको जस्तो  
यतिबिघ्न मान्छेको दुर्नाम !  
म बाँचेको वर्तमान  
विचित्रताको सर्वनाम !  
सासैपिच्छे दुर्गन्ध डकार्दै  
गर्ने यिनीहरुको अपवित्र भजनले  
आज मन्दिर, मस्जिद  
सारा देवस्थलकै  
कस्तो यो बदनाम  
जननेताबाटै जनतामाथि  
यो कस्तो छलछाम !  
म बाँचेको वर्तमान  
विचित्रताको सर्वनाम !
