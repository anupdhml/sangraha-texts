---
title: शुभकामना
author: भवानी घिमिरे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A4%B5%E0%A4%BE%E0%A4%A8%E0%A5%80_%E0%A4%98%E0%A4%BF%E0%A4%AE%E0%A4%BF%E0%A4%B0%E0%A5%87
---

म तिमीलाई त्यहाँ भेट्नेछु  
समारोहमा/समारोहहरूमा  
जहाँ सम्मिलित हुने आकाङ्क्षा मेरो  
जहाँसुकै होस्  
हामीहरू समारोहमा सम्मिलित हुनेछौँ  
   
व्यक्ति स्वयम् आफू मात्र केही होइन  
व्यक्ति खालि ऊ मात्र केही होइन  
आफूलाई भेट्न पनि अरूसम्म जानुपर्ने हुन्छ  
अरूसम्म जान समष्टिमा मिल्नैपर्ने हुन्छ  
तिमी चियाका पातहरूजस्तै  
हरियो--हरियो भएर फैलिनु  
झर्नाहरू हतार--हतार कुदिरहेछन्  
नदीनाला समग्र बगिरहेछन्--- सधैँ--सधैँ  
टिस्टाको वेग पनि देखेको छु  
सबै एकनास कुदिरहेछन्--- समुद्रमा विलीन हुन  
हामीले पनि हतार--हतार हिँड्नुपर्नेछ  
कुद्नु पनि पर्छ कहिले--कहिले  
हाम्रो पनि समुद्र छ--- समष्टि छ  
हामी कुनैलक्ष्यहीन यात्री होइनौँ---  
हाम्रो पनि त एउटा लक्ष्य छ ।
