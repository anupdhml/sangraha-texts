---
title: मेरो आकाशको क्षितिजमा...
author: भवानी घिमिरे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A4%B5%E0%A4%BE%E0%A4%A8%E0%A5%80_%E0%A4%98%E0%A4%BF%E0%A4%AE%E0%A4%BF%E0%A4%B0%E0%A5%87
---

बन्दी हुनु अरूबाट  
सार्थकताका लागि बन्दी हुनु  
र आफूबाट बन्दी हुनु  
दुई भिन्दाभिन्दै कोणबाट हेरेपछि  
नजरहरू सबै बन्द गरिदेऊ  
म कोलाहल कानले सुन्न सक्छु  
नजरबन्दमा पनि अन्तर्दृष्टिहरू खुलेकै हुन्छन्  
चिन्तनहरू सब तिखारिन्छन्--- नजरबन्दमा  
प्राप्तिका उत्सर्गहरू छन्  
उत्सर्गको प्राप्ति अझ सुखद छन्  
बाँच्नु आफ्ना लागि मात्र केबाँच्नु ?  
 बाँच्नु अरूका निम्ति जीवन महत्‌ हुन्छ ।  
तिमीभित्र पनि एउटा मान्छेहुनुपर्छ  
मान्छेको मन कहिले पो बन्दी हुन्छ ?  
नजरबन्दमा नजरहरू बन्द होलान्  
मनका झ्याल--ढोकाहरू अझ खुल्दछन्  
मेरो आकाशको क्षितिजमा टाँसिएर  
मेरो मन सिरहाको भूमिको फाँट--फाँट हेरिरहेछ  
म सब थोक सुनिरहेछु---  
तिम्रा कुकृत्यको कथा-- मानिसको आर्तनाद र व्यथा  
परिश्रम र कामले काला भएका सजीव मूर्तिहरूलाई  
यन्त्रवत् चलाउन सकिन्छ--- यस्तो भ्रम नहोस् तिमीलाई  
परिश्रमका पुजारीहरूमा पनि चेतनाका किरणहरू प्रभासित भइरहेछन्  
मैले तिनका लागि पूर्वबाट  
एक टुक्रा सूर्य बोकेर ल्याएको थिएँ  
सायद, त्यसैले तिमीले मलाई बन्दी बनायौ।
