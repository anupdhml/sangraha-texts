---
title: स्पर्श
author: सन्ध्या पहाडी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%A8%E0%A5%8D%E0%A4%A7%E0%A5%8D%E0%A4%AF%E0%A4%BE_%E0%A4%AA%E0%A4%B9%E0%A4%BE%E0%A4%A1%E0%A5%80
---

मलाई तिमी आफ्नो हातको स्पर्श देऊ  
म तिम्रो स्पर्शले  
न्यानो बनेर  
विश्वभरि फैलिन चाहन्छु ।  
तिम्रो स्पर्शले  
मेरो आत्मामा प्रेम गर्छ  
मेरा सारा  
अभिलाषा प्रकाश बन्छन्  
मेरो मनको अध्यारो  
अविलम्ब गर्छ ।  
तिम्रो स्पर्श  
एउटा जादू हो  
साहारा हो  
चन्द्रमा हो तारा हो  
त्यो लिएर  
कैयौ ब्रहृमाण्डलाई  
जित्न सक्छु म ।  
तिम्रो स्पर्श  
जीवनको मीठो पारा हो  
फूल हो जलधारा हो  
जुन लिएर  
म सबै मानव हृदयलाई  
सिच्न सक्छु ।  
यो समयको हुरीमा  
हृदयहरुको दूरीमा  
सम्भव छ  
तिम्रो स्पर्शलाई  
समयले पर्खिरहेछ ।  
बेहोशीको यो वरिपरिमा  
आशालाई अलिअलि हम्किरहेछ  
त्यसैले म चाहन्छु  
त्यो स्वर्ण स्पर्श तिम्रो  
ममा आओस्  
मबाट त्यसले  
दुनियाँ भिजाओस् ।  
त्यसैले  
हे स्वप्न मेरा  
तिमी मलाई  
मायाको स्पर्श देऊ  
म तिमीलाई  
आफ्नो सर्वस्व दिन्छु ।
