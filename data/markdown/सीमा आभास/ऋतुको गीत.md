---
title: ऋतुको गीत
author: सीमा आभास
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%80%E0%A4%AE%E0%A4%BE_%E0%A4%86%E0%A4%AD%E0%A4%BE%E0%A4%B8
---

घङ्गारुको लौरो टेकेर  
कोशी किनारमा उभिएकी हजुरआमा  
रित्ता गिजा मजेत्रोले छोप्दै  
अाजुलीभरि पानी उघाएर भन्छिन्-  
फेरिएनन् यी रुखका पातहरु  
संग्लिएन सप्तकोशी  
चरा ब्यूँझनुअघि हराएकाहरु भेटिएनन्  
ऋतुको पोल्टाबाटै हराए बसन्तबहार  
बाबै !  
आस्थाको तोरण चुँडियो  
बिश्वासको छानो भत्कियो  
फूलको रङ हरायो  
रगतले नुहाएर देउराली रोयो  
साँझको घामसँग गएका  
नातिनातिना फर्किएनन्  
लामो सास तान्दै भन्छिन्-  
उफ !  
ताराका लामसँगै  
इतिहासका पाना फेरिए  
लोककथा दन्त्यकथा गीतका धून श्लोक फेरिए  
अँहँ ! फेरिएनन्  
आँगनमै घोप्टिएका  
चिसा काला अमिला...  
ऋतु गीतहरु  
सन्तान हराएको दलानमा बसेर  
सुर्तीको लामो सर्को तान्दै भन्छिन्-  
दैलाको सङ्घार लिप्ने रातोमाटोमा  
छोराको रङ छ  
तुलसीमठमा चढाउने पानीमा  
छोरीको रङ छ  
सम्झनाको नमिठो छाँया लिपेर  
औँलाले तस्विर कोर्छिन्-  
आँसुका गीतको  
नफेरिएका ऋतुका गीतको  
पूर्णचन्द्रमूनि उभिएर भन्छिन्-  
बुझिराखेस् बाबै !  
फूलको रङमा मेरा नातिनातिना छन्  
जो हराए आँखाबाट  
जो भेटिएनन् आजसम्म  
यीनैलाई सम्झँदै  
मेरो आँसुमा-फूल चरा झण्डा माटो...  
रोईरहे  
यी नभेट्टिउाजेल  
आँखामा सप्तकोशी छचल्किरहनेछ  
सम्झिराखेस् बाबै !  
आँखामा सप्तकोशी छचल्किरहनेछ ।
