---
title: कसम
author: धिरज राई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A7%E0%A4%BF%E0%A4%B0%E0%A4%9C_%E0%A4%B0%E0%A4%BE%E0%A4%88
---

कसम त कति खाइयो कति !  
-- आमाको नाममा  
-- पितृको नाममा  
-- देवी--देउताका नाममा  
-- विद्याको दाउमा  
-- किरियाको बन्धकिमा ।  
नपत्याइएको कुरा कति सजिलै सत्य बनिदिन्थ्यो  
एकै कसमले ।  
उबेला,  
न्यायाधीश नै भएर उभिएको थियो कसम ।  
सानी छोरीलाई टिका लगाइदिएर काकाले  
रक्सी छोड्छु भनी खाएको कसम तोडेको पनि देखेँ,  
आमाको हात शिरमाथि राखेर दिदीले  
झूट बोलेको पनि देखेँ,  
औतारी--थानको ढुङ्गा छोएपछि  
दाजुको गल्तीले उन्मुक्ति पाएको पनि देखेँ ।  
बोलीपिच्छे जोडिइँदै गए कसमहरु  
सँगसँगै तोडिइँदै र झूटो पनि हुँदै गए ।  
सत्य होला,  
कहिल्यै कतै कुनै कसमले नि पिरोल्न सकेन ।  
धत्, उबेलाको डर !  
--कसम जतिको मिथ्या अरु केही पो नहुँदो रहेछ ।  
तर चाहेरै टुट्ने त कहाँ हो रहेछ र कसम !  
अहिले आएर थाहा पाउँदैछु,  
नाथे एउटै कसमले कतिसम्म पिर्दोरहेछ !  
जब तिमीलाई बिर्सिदिने कसम खाएँ ।
