---
title: आमाका बारेमा
author: धिरज राई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A7%E0%A4%BF%E0%A4%B0%E0%A4%9C_%E0%A4%B0%E0%A4%BE%E0%A4%88
---

साह्रै अप्ठेरोमा परेँ,  
खै ! कसरी गरुँ आमाको परिभाषा ?  
बरु सोधेका भए मेरो बारे  
सजिलै भनिदिन सक्थेँ--  
दिनहुँ तिमीले पढ्ने समाचारको  
निर्लज्ज पात्र  
म हुँ ।  
तिम्रो कवितामा उभिने अजङ्गको बिम्ब  
जो सधैँ तिम्रै विरुद्धमा रहन्छ  
त्यो म हुँ ।  
राजनैतिक कारखानामा प्रशोधन भइरहने  
अपराधको नायक  
म हुँ ।  
तिमीले थाहै पाउन नसक्ने गैह्रकानुनी धन्दाहरु,  
विना शंका पत्याइदिने असीमित झूटहरु,  
आकाशभन्दा फैलो लोभको आँखा,  
सगरमाथाभन्दा अग्लो घमण्ड,  
कर्तव्यलाई सम्झनै नसक्ने हठी--दिमाग,  
संवेदनाको लासमाथि हाँसिरहने मानवीयता,  
सबै--सबै नै म हुँ ।  
नसोध्नु, सोधी त हाल्यौ  
बस्, यत्ति भन्न सक्छु--  
आमासँग रहुन्जेल  
म  
सबैभन्दा असल थिएँ ।
