---
title: निषेधको जङ्गलमा
author: महेश प्रसाई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%B9%E0%A5%87%E0%A4%B6_%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%88
---

पार्थ,  
तिमी आफ्नो  
कुण्ठित चिन्तनको  
रणनीतिद्वारा  
द्वन्द्व र युद्ध,  
हिंसा र आतङ्क,  
ईष्र्या र कपट, आदिआदि  
विरूप नृशंस  
क्रूर--काँतर  
शब्दका लेपनहरूले  
यो महान् राष्ट्रको  
अस्वाभाविक परिभाषा  
गरिरहेका छौ,  
यी स्वाधीन जनताको  
अमाङ्गलिक परिचय  
कोरिरहेका छौं,  
निषेधको जङ्गलमा  
धान उम्रिँदैन,  
गहुँ--मकै  
कोदो--फापर  
जुनेलो--कागुनो  
र तेलहन नाम गरेको  
कुनै अन्न फल्दैन,  
सावधान  
जडाउरीमा  
भिरेछौ कोट,  
बक्रममा,  
अब गुलाफको कुनै रङ  
चढ्न सक्तैन ।
