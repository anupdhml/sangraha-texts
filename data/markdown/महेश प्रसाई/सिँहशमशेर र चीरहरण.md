---
title: सिँहशमशेर र चीरहरण
author: महेश प्रसाई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%B9%E0%A5%87%E0%A4%B6_%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%88
---

सबैलाई थाहा छ  
सत्य निर्वस्त्र हुन्छ ।  
त्यो सत्य  
आजकी द्रौपदी हुन्  
ती द्रौपदी निर्वस्त्र छैनन् ।  
मणिमाणिक्य  
हीराजवाहरात  
वस्त्र आभूषण  
इत्यादिले सजिएकी  
द्रौपदीलाई  
चौतर्फी चीरहरण गर्न  
१ सय १ दुर्योधनहरूले सकेनन्  
शक्तिशाली  
पञ्चपाण्डवहरूले सकेनन् ।  
कुन्नि यो जंगी कार्यसूचीमाथि  
छलफल गर्न  
उत्तराधिकारी  
६ सय १ पुगेका हुन् कि !  
के तिमीलाई थाहा छ ?  
सिंहशमशेरको  
ग्यालेरी बैठकमा  
यी द्रौपदीको  
चीरहरण गर्न  
कुनै गुरुयोजना तयारी हुँदैछ ।
