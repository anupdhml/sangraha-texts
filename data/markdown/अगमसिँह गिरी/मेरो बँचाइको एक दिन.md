---
title: मेरो बँचाइको एक दिन
author: अगमसिँह गिरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%97%E0%A4%AE%E0%A4%B8%E0%A4%BF%E0%A4%81%E0%A4%B9_%E0%A4%97%E0%A4%BF%E0%A4%B0%E0%A5%80
---

मलाईबाँच्न यहाँ---  
एउटैदिन भए पुग्छ ।  
     धेरै वर्ष फुलेको  
     अल्छी आयु  
     निष्क्रियताले निलेको  
     निश्चल/सुषुप्त/अकर्मण्य  
     चाहिएन बूढा दिनहरू  
     निदालु आकाङ्क्षा  
     खोक्रा उत्तेजना  
     अल्छे आशा  
     लिएर उभिने घातक क्षणहरू  
     दुश्चिन्ता, विरक्ति, व्यथैव्यथा  
     ओसारी--ओसारी ल्याउने  
     चाहिएन छिमलिएका थुप्रै बेलाहरू  
मलाईबाँच्न यहाँ---  
एउटैदिन भए पुग्छ ।  
     मेरा एउटै--एउटैदिन  
     सकारात्मक सपना बोकेर आऊन्  
     जीवनको शाश्वत परिपूर्णता लिएर  
     मेरो बचाइलाई  
     अर्थ दिन आऊन्  
     हजार व्यर्थक्षणहरूको  
     लङ्गडो उपस्थितिलाई हुत्याएर  
     मेरो सबल अस्तित्वको  
     अर्थपूर्णता फुकाल्न आऊन्  
     स्वागत छ त्यही प्यारो एक दिनलाई  
     चाहिएन मलाई श्मशानका  
     रोदन बोकेका मुर्दा मुहूर्तहरू  
मलाईबाँच्न यहाँ---  
एउटै दिन भए पुग्छ ।  
     मैले कविताका पङ्क्तिहरू  
     कोरकार पारेको  
     एउटा अमूल्य क्षण  
     यदि छ भने मसँग बाँचोस्  
     काव्यका सुन्दर हरफहरू पढेको  
     एउटा रोचक मुहूर्त  
     यदि छ भने मसँग बाँचोस्  
     मैले मेरो जातिलाई सक्रिय माया जनाएको  
     एउटा अर्थपूर्णबेला  
     यदि छ भने मसँग बाँचोस्  
     मैले असहायहरूलाई दिएको  
     एउटा मीठो दिन  
     यदि छ भने मसँग बाँचोस्  
     चाहिएन मलाई सपनाहरूमै रँगाल्न लाउने  
     खुइलिएका दिन र नाङ्गिएका रातहरू  
मलाई बाँच्न यहाँ---  
एउटै दिन, फगत एउटैदिन भए पुग्छ ।
