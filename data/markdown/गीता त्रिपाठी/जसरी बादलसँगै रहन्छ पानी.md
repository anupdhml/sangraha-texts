---
title: जसरी बादलसँगै रहन्छ पानी
author: गीता त्रिपाठी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%80%E0%A4%A4%E0%A4%BE_%E0%A4%A4%E0%A5%8D%E0%A4%B0%E0%A4%BF%E0%A4%AA%E0%A4%BE%E0%A4%A0%E0%A5%80
---

यसरी नै रहन देऊ  
यसरी नै...।  
मलाई  
जसरी बादलसँगै रहन्छ पानी  
घामसँगै रहन्छ छाया  
र  
निद्रासँगै रहन्छ सपना  
यहाँ बादलसँग छुट्टिनु भनेको त  
मैलाउनुरहेछ अनुहार  
रित्तिनुरहेछ बगरहरुसँग  
र  
आफ्नै जीवनको मरुभमिमा  
निरर्थक बाँचिरहनुरहेछ मृगतृष्णा  
प्रत्येक बिहान  
वसन्त गाएर कोइलीले  
जगत्भरिभरि रित्याउँछ आवाज  
बगैँचाभरिभरि जगाउँछ सपना  
र उसैगरी बारबार  
निस्तब्ध खडेरीको मृत्य-मध्यान्हमा  
विरानो बाँच्छ स्वयं  
यही सहरमा  
आफ्नै छायाको अभिसाप बोकेर  
आफैबाट भाग्नुको उपहासभन्दा  
तिमीसँगै रहनदेऊ मलाई  
यहाँ  
घामबाट अलग्गिनु भनेको त  
पोखिनुरहेछ फेरिफेरि  
उही अविश्रान्त अँध्यारोमा  
गीताका पवित्र मन्त्रहरु  
ओठमा टाँगेर  
एउटा आँखा च्यातिएको तस्वीरजस्तै  
भित्ताभरि पोष्टर बाँच्नुरहेछ जिन्दगी  
र  
टुट्नुरहेछ आफैभित्र पटकपटक
