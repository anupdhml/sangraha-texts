---
title: अदृश्य बगिरहनुको अभिलाषामा
author: गीता त्रिपाठी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%80%E0%A4%A4%E0%A4%BE_%E0%A4%A4%E0%A5%8D%E0%A4%B0%E0%A4%BF%E0%A4%AA%E0%A4%BE%E0%A4%A0%E0%A5%80
---

ओइलिँदै झरिरहेछ घाम  
ओसिँदै बहकिरहेछ बतास  
ओर्लिँदै खसिरहेछ दिन  
र  
खसिरहेछ यहीँ कतै  
मैबाट मेरो जिन्दगी  
तिमी पलाउँदैछौ  
थपिँदो छ जीवन तिमीमा  
उठाएर मेरा हरक्षणहरु  
मागिरहेछौ मसँग  
मेरो अस्तित्वको अन्तिम अर्थ  
म दिन चाहन्छु तिमीलाई  
मेरा रगतले कोरेका  
विश्वास र आस्थाले उभ्याएका  
सारा संस्कार र चेतनाहरु  
अग्लो हिमालजस्तो मस्तिष्क  
र  
फेवाजस्तो फराकिलो हृदय पनि  
तर  
समयको रहस्यपूर्ण आकृतिमा  
दुर्घटनाग्रस्त छन् यात्राहरु  
मलाई माफ गर  
अस्पष्ट मेरो समयमा  
जडवत् उभिएको छ छाया स्वयम् पनि  
तिमी साक्षी हौ-साक्षात्कार छौ  
निशब्द निस्पृह म  
पहाडहरुको चेपबाट  
भासिँदै-भासिँदै बगिरहेछु  
गतिहीन हुनुभन्दा  
अदृश्य बगिरहनुको अभिलाषामा  
धेरै छालहरु सहेको छु
