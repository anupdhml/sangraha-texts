---
title: मृत्युको हस्ताक्षर
author: गीता त्रिपाठी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%80%E0%A4%A4%E0%A4%BE_%E0%A4%A4%E0%A5%8D%E0%A4%B0%E0%A4%BF%E0%A4%AA%E0%A4%BE%E0%A4%A0%E0%A5%80
---

सुकेका परेलीमुनिको खडेरीमा  
सारा वर्तमान डुबाएर आएकी छु  
उनी वर्षात् पर्खिरहिछन्  
म निथ्रुक्कै भिजेर आएकी छु ।  
साटेर एक जिन्दगी सपना  
एक आकाश मृत्यु ओढेकी  
ती मेरी एक्ली आमाको जीवन  
भर्खरै सल्काएर आएकी छु  
गर्भको गर्वले रोमाञ्चित तिनको सम्झनामा  
आफ्ना लाचारीका  
केही थोपा विष मिसाएर आएकी छु ।  
आमाको जिउँदोपनासँग  
वैरत्व पालेर हुर्केका सन्तानको आत्मरतिले  
तथाकथित स्वाभिमानको  
मैलो रूमाल हम्किएर आएकी छु  
थाहा नपाउने गरी उनको सिरानीबाट  
कैयन् शान्तिको निद्रा उडाएर आएकी छु ।  
कहिलेदेखि गैर भएछु म  
मिचेर जीवनको सिमाना  
आफ्नै आमाको काखमा  
सिउँडी रोपेर आएकी छु  
उभ्याएर बेबारिसे दसगजा  
झुक्याएर उनैलाई  
मृत्युको हस्ताक्षर लिएर आएकी छु ।  
उनको झोल्लिएको पोल्टामा  
अड्काएर सम्पन्नताको ट्याग  
वात्सल्यको सम्बन्ध खुकुलो बनाएर आएकी छु  
अघाएर आफू अनन्त रोजाइका विकल्पमा  
उनको चाहनामा आज पटुका कसेर आएकी छु ।  
उनी वर्षात् पर्खिरहिछन्  
म निथ्रुक्कै भिजेर आएकी छु ।
