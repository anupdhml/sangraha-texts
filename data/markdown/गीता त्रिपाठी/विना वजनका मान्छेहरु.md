---
title: विना वजनका मान्छेहरु
author: गीता त्रिपाठी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%80%E0%A4%A4%E0%A4%BE_%E0%A4%A4%E0%A5%8D%E0%A4%B0%E0%A4%BF%E0%A4%AA%E0%A4%BE%E0%A4%A0%E0%A5%80
---

बादलको देशमा  
बादलकै मान्छेहरु  
टेक्छन् बतासे खुट्टाहरु र  
सरिरहन्छन् कहिले यता  
कहिले उता  
तिनका हलुका वजनहरु  
तानिँदैनन् पृथ्वीको गुरुत्वाकर्षणतिर  
मातृशक्तितिर  
ती छुट्दै जान्छन्  
उठ्दै जान्छन्  
भ्रमको अस्थिर आयामहरुमा र  
फेरिरहन्छन् बादले-आकृतिहरु  
कहिले काला हुन्छन्  
घनघोर काला  
कहिले सेता  
रुवा झैँ हलुका  
धेरैजसो ती गहुँगोरा हुन्छन्  
बीचका,  
न यताका न उताका  
घामलाई छेकिदिन्छन् ती  
पानीलाई रोकिदिन्छन्  
तन्किरहने र खुम्चिरहने आकार बोकेर  
एकान्तमा कानेखुसी गर्छन्  
बतासे ऋतु झैँ सरिरहन्छन्  
कहिले यता कहिले उता  
विना वजनका मान्छेहरु ॥
