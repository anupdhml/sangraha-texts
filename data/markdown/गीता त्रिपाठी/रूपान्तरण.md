---
title: रूपान्तरण
author: गीता त्रिपाठी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%80%E0%A4%A4%E0%A4%BE_%E0%A4%A4%E0%A5%8D%E0%A4%B0%E0%A4%BF%E0%A4%AA%E0%A4%BE%E0%A4%A0%E0%A5%80
---

दूरन्त कहीं, मेरो आँखाबाट ओझेल  
अहिले ऊ  
फर्किरहेछ, अनिश्चित गन्तव्यतिर ।  
उसको वरिपरि निर्लिप्त रात  
लक्षित उतिरै भुकिरहेछ सायद  
र, म  
शुभ-चिन्तनमा आकुल गीत  
यतिबेलै उसमा प्रतिध्वनित हुन चाहन्छु ।  
टाढा कतै निर्वासित  
मेरो दुर्गम सपना  
घरिघरि बतासमा  
घरिघरि वर्षातमा  
र  
फेरि आँसुमा  
रूपान्तरण भएर फर्किरहन्छ ।  
अलमल्लिइरहन्छु आफैंभित्र एउटा प्रश्नले,  
त्यो निर्जन बाटोतिर मोडिएर जाने  
कहिले फर्किन्छ होला आफ्नै गन्तव्यमा -  
यद्यपि,  
स्पष्ट छ ऊ  
अर्थभेदक उज्यालो भएर  
ऊ बोल्छ,  
"बाहिर अन्धकार छ  
अन्धकारभित्र म छु  
र,  
मभित्र तिमी छौ ।"
