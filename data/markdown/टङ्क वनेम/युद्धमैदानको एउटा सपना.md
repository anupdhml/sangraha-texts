---
title: युद्धमैदानको एउटा सपना
author: टङ्क वनेम
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9F%E0%A4%99%E0%A5%8D%E0%A4%95_%E0%A4%B5%E0%A4%A8%E0%A5%87%E0%A4%AE
---

जूनताराको झल्लारी छाता ओढाउँदै  
निद्राको डोली सजाएर  
परी नाच्ने हिमालपारिबाट  
युद्धमैदानको एउटा सपनामा  
सपनाकी रानी लिन आउँछिन्  
अनि---  
दन्त्यकथाको राजकुमारजस्तो  
पहाड--- माथि--माथि  
सुनाखरी टिप्दै  
सुनपाती र भैरुङपातीको  
बुटा--बुटामा अल्झेर  
मृगशावकजस्तो  
लुकामारी खेल्न थाल्छु  
जूनको आभामा  
मुस्कुराएको हिमालवारिपारि  
नौरङ्गे डाँफेझैँ  
म पनि वेग हान्न लाग्छु।  
सबैतिर--- व्याप्त शान्ति छ  
क्षेप्यास्त्रको धूवाँ छैन  
न नक्षत्र--तारा--ग्रह  
कसैको हस्तक्षेप नै छ  
शान्तिको मन्त्र फलाक्दै  
ब्यानर बोक्ने  
मान्छेहरूको भीड छैन  
हातमा तारबार बोकेर  
युद्धको शङ्ख फुक्ने  
कसैमाथि कसैको  
इख छैन ।  
   
अहो, कस्तो शान्ति ।  
तर सपनाकी रानी फेरि---  
बिपनाको डोली बोकेर आउँछिन्  
अनि---  
सङ्घर्षमय संसारको भीडमा  
छाडेर भाग्छिन्  
त्यतिखेर म  
दन्त्यकथाको राजकुमार हैन  
युद्धमैदानमा योद्धा भएर  
एउटा मोर्चा रुङिरहेको हुन्छु।  
सङ्गिन र बारुद बोकेर  
मान्छेको छाती घोच्ने  
दाउ हेर्दै  
सपनाको शान्तियात्रामा  
उङिरहेको हुन्छु।  
हे ईश्वर ।  
यो मेरो बिपना सपना भए  
मान्छेको छातीमा गोली हानेर  
मेरो जीवन  
निर्वाह गर्नुपर्ने त थिएन ।
