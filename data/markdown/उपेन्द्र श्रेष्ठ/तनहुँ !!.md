---
title: तनहुँ !!
author: उपेन्द्र श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AA%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

हाम्रो गाँस  
र हाम्रो वासको लागि  
हामीले किन नगर्ने सङ्घर्ष ?  
हाम्रो हक  
र हाम्रो हितको लागि  
हामीले किन नगर्ने विद्रोह ?  
मात्र जीवनमा  
सपना मात्र जन्माएर  
हामी कति हिँडिरहने ?  
मात्र अनुदानको भरमा  
हामी कति बरबराइरहने ?  
यो स्वतन्त्रताको भ्रममा  
हामी कति भौैँतारिरहने ?  
यी खोक्रा नारा र भाषणहरूको भरमा मात्र  
हामी कति चिच्याइरहने ?  
हाम्रो लागि  
खोइ ! एउटा गाँस ?  
खोइ ! एउटा बास ?  
खोइ ! एउटा स्वतन्त्रता ?  
हाम्रो लागि  
निरर्थक छ यो खोक्रा नारा र भाषणहरू  
निरर्थक छ यो लाखे संस्कृतिहरू  
ए तनहुँ !  
यी खोक्रो नाराहरूमा खोई हाम्रो जीवन ?  
यी खोक्रा भाषणहरूमा खोइ हाम्रो भविष्य ?  
खोइ हाम्रो क्षितिज ?  
हाम्रो अस्तित्व  
र हाम्रो पहिचानको लागि  
हामीले किन नगर्ने विद्रोह ?
