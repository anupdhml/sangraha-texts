---
title: शंकराचार्यले जलाएको म बौद्धग्रन्थ हुँँ
author: उपेन्द्र श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AA%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

म इतिहास नदी भएको छु  
म धर्मचक्र, युद्धले गाडिएको छु  
हो, यो कुरा अतीतको  
अजातशत्रु र विम्बसागरको  
युद्धको कथा  
शंकराचार्यले जलाएको बौद्धग्रन्थको कथा  
म पाण्डुलिपि  
मानिसहरुको रगतै--रगतले बिटुलिएको  
त्यो खड्ग र तरवारले काटिएको  
ती बालक, वृद्ध र युवक, युवतीहरु म नै हुँ;  
त्यो गंगाको चीत्कार  
र मानिसहरुको क्रन्दन म नै हुँ ।  
मस्तिष्कबिनाको म घाँटी  
कुनै शिलापत्रमा उल्लिखित नभएको  
म हुँ यो नीलो रगतको कथा  
आफ्नो रगत चोपेर यो पञ्जाले  
यो निरक्षर च्यामेका छाप्राहरुमा  
आरक्षण नपाएका घरहरुमा  
म गोधूली भएर  
म आफू काटिएको कथा लेख्नेछु  
शीर्षकबिना  
........... म चेतना  
............ म प्रकाश ।  
यी शताब्दी पुराना हत्याका कुराहरु  
यी गिद्ध र चिलहरुले ठुँगेका कुराहरु  
म भन्छु मेरा साथी ! यी रगतका पानाहरुमा म मरेका कथाहरु  
यी ब्यूँझाउन नसकेका बिहानहरुमा  
यी पुरातत्व र म्यूजियमहरुका भित्ताहरुमा  
म खण्डित भएर पनि \\'इतिहासमा\\' जीवितै छु  
यी मन्दिर र देवलहरुको मूल्यमाथि लावारिस छु  
म बौद्धग्रन्थ  
मूर्तिपूजा र स्तुतिले ग्रस्त छु  
म आदिबुद्ध  
काटिदिएका छन् मेरा पखेटाहरु  
हत्या गरिदिएका छन् मेरा आत्माहरु  
खण्डित गरिदिएका छन् मेरा चेतना र अहमहरु  
म कुंजो भएको छु  
म सामन्ती--संस्कारले ग्रस्त छु ।  
म बौद्धधर्म र दर्शन  
बोधिवृक्षबाट म अपहरण भैसकेको छु  
कैयन् शासकहरुको खड्ग र तरवारले काटिएर पनि  
म घाइते भएर पनि बाँचेकै छु  
"संघम् शरणम् गच्छामि"  
"बुद्धम् शरणम गच्छामि"  
शंकराचार्यको लाशले थिचेको बौद्धग्रन्थ म नै हुँ  
कैयन् हिंसा र युद्धको आगोमा म डढेको आत्मा हुँ  
म शून्यदर्शन  
मध्यैशिया खोतनलिपिको तालपत्रमा खिइएर पनि म बाँचेकै छु  
त्यो शिवालयहरुले थिचेको चारढुङ्गे म नै हुँ  
मैले पोल्ने आगोको तातो राप सहेको छु  
तर, म शिवको चिहानै--चिहानहरुको समाधिमा बोधिवृक्ष  
भएर अमूर्त छु ।  
म अवलोकितेश्वरको आत्मव्यथा  
आगोको राप  
म दसभूमीश्वरको पीडा र यातनाको हस्ताक्षर  
यो चैत्यविहारमा  
यो भित्तिचित्र र मूर्तिहरुमा  
अहिले पनि पसीनाको सीपमा म मूर्त छु ।  
यो हिंसा, हत्या र क्रान्तिमा मरेर पनि म मानस भएको छु  
वा धार्मिक सम्प्रदायको दङ्गामा पिसिएर पनि म हिमाल भएको छु  
म खण्डित चेतना र प्रकाश  
म पहाड, नदीको धार भएको छु  
म वैशाली गणतन्त्र  
विम्बसार र अँगुलीमाला  
मभित्र रक्तरंजित सूर्य उदाएको छ  
मभित्र रक्तरंजित सूर्य अस्ताएको छ ।  
म यौनकुण्ठित \\'आम्रपाली\\'  
म जीर्ण शरीर, अकाल, अभाव र यौनपीडा लिएर  
म \\'नगरवधू\\'  
मभित्रको मेरो भत्काइमा, कैयन अजातशत्रुको भत्काइएको  
इतिहास छ  
मभित्रको पीडाले  
मभित्रको व्यथाले  
मैले अचानो जस्तै खुकुरीको प्रत्येक चोट सहेको छु  
कैयन साम्राज्यको उत्थान र पतनको सूर्य मैले देखेको छु ।  
म दर्शन ।  
म वज्रघरको शिलापत्र  
म खण्डित ताम्रपत्र  
नामहीन  
संज्ञाहीन  
शंकराचार्यले जलाएको म बौद्धग्रन्थ हुँ ।
