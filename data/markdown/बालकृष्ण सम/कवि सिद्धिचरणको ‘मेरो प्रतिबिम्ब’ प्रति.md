---
title: कवि सिद्धिचरणको ‘मेरो प्रतिबिम्ब’ प्रति
author: बालकृष्ण सम
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AC%E0%A4%BE%E0%A4%B2%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%B8%E0%A4%AE
---

क्यै जिते झैं, क्यै संझे झैं,  
को त्यो पथमा गाइरहेको ?  
मानिस जस्तै सुरु सुरु हिंड्दै  
सबलताले तीय निखन्दै  
को त्यो पथमा गाइरहेको ?  
दुइटा खम्बा बलियो भित्ता,  
भित्ता मास्तिर एउटा छाना  
राखी, यो हो आलय भन्दै  
पुस्तकहरुले तानिरहे झैं  
को त्यो पथमा गाइरहेको ?  
झुट नचिन्ने, सत्य अँगाल्ने,  
चढ्दै मास्तिर म गिरें भन्ने,  
वातावरण नै भूषित पार्ने,  
वरपर हेरी अड्न नसक्ने  
को त्यो पथमा गाइरहेको ?  
आकृति हो तर रुप अनूप,  
भाषा हो तर भाव अपूर्व,  
मान्छे हो तर आत्मा उच्च,  
चारैतिरको मुक्त विचार  
यो तेरो प्रतिविम्व उडेको !  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
