---
title: उत्तरदान
author: अभय श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%AD%E0%A4%AF_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

आमाको औंला समाएर  
सैसैला खेल्दै गर्दा  
म थिएँ कर्कलाको पातमा जमेको शीतजस्तै ।  
जबसम्म आमा हुनुहुन्थ्यो  
मेरो अगिपछि  
क्रूरताहरू निषेधित थिए  
तिनका विरूद्ध गर्नुभएको थियो आमाले प्रतिकार ।  
त्यो दिन  
काँगियो फूलको बोटमुनि  
संसारलाई घेरो लगाएर  
शान्त, निर्लिप्त र चुपचाप उभिनुभएको थियो आमा  
मलाई हेर्दै  
बलिन्द्र धारा आँसु बहाएर ।  
एक जुग बित्यो  
त्यसपछि फर्कनु भएन आमा  
कुनै अस्पतालबाट  
कुनै धारा, पँधेरा र खोलाबाट  
पत्करको भारी बोकेर कुनै जंगलबाट  
अथवा तिलौरा र पुष्टकारी लिएर बजारबाट  
फेरि कहिल्यै ।  
कृष्णपक्षको जूनजस्तै  
जब गायब हुनुभयो आमा  
काँगियो फूलको बोटमुनिको  
मेरो साँगुरो संसारबाट एक्कासि  
संसार क्रूरतापूर्वक ठिङ्ग उभियो मसामु  
आँसु, रगत र अत्याचारले झुसी भएर ।  
आज तीस वर्षपछि पनि  
मसामु उभिएको छ क्रूरता  
अनेक रूप धारण गरेर  
कहिले त्यो मुनाफाखोर साहूजी भएर आउँछ  
कहिले त्यो मान्छे किनबेच गर्ने बीचौलिया भएर आउँछ  
कहिले सपना बिथोल्ने सर्प भएर फुँकार गर्छ ।  
तिनको प्रतिकार गर्न  
अब हुनुहुन्न आमा मसँग  
म छु बगरको एकलास कुलोजस्तै  
तर मसँग छ हरियो दुबोज‚तो मायालु सम्झना  
बगेर कहिल्यै नसकिने नदीज‚तो साहस  
इमान नगुमाएका गरिब किसान, मजदुर  
अनि नजिकिँदै गरेका हरियाली खेतज‚तो सत्यको साथ ।  
मैले लड्नु छ  
हो, मैले लड्नु छ  
संसारका सारा क्रूरताविरूद्ध  
किनभने मैले मेरी आमाबाटै पाएको छु  
त्यो उत्तरदान ।
