---
title: इनाप नेवाःया
author: रिजु श्रेष्ठ
genre: कविता
language: नेवारी
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%ad%e0%a4%be%e0%a4%b7%e0%a4%be-%e0%a4%ad%e0%a4%be%e0%a4%b7%e0%a5%80-%e0%a4%b8%e0%a4%be%e0%a4%b9%e0%a4%bf%e0%a4%a4%e0%a5%8d%e0%a4%af/%e0%a4%a8%e0%a5%87%e0%a4%b5%e0%a4%be%e0%a4%b0%e0%a5%80-%e0%a4%b0%e0%a4%9a%e0%a4%a8%e0%a4%be/
---

धायेतला धाइगु नेवाः छवाः  
जुइबले नेवाःत हे स्ववाः  
धाइगु 'भाषा म्वासा जाति म्वाइ'  
नेवाः नं नेवाःयात हे लिफः स्वइ ।

हलिमय् बिस्कं म्हसीका नेवाःया  
अय्नं धात्थें झीसं म्हसिके मफु झीगु देय्यात ।

भाय् तजिलजि व लिपि स्व  
अन्तर्राष्ट्रिय लिखित जुया च्वं  
Traditional मखु Modern या पक्षय् झी  
नेवाःकरण मखु नेपालीकरण सकलें ।

थवं थवय् ल्वापु मखु स्वापु तये धाइ  
जुइबले सकस्यां जुइगु ब्यवहार थः कतः ।

नेवाः मुने व दने, झी झी जुइगु नारा  
तर, छम्ह नेवाःया नितिं मेम्ह तंगु परम्परा ।

जुइमाःगु सकल झी मुक्कं नेवाः  
याइपिं पार्टीया सम्झौता व सेवा ।

आश्वासन जक हे जुल, नेवाः झी छप्पं जुइगु  
झी झी दया नं सुयात सुं मदुुगु अवस्था ।।

बुलुहु ह्याँउनिभाः लुइ, इलं हिउपाः हइगु आशा ।  
सचेतना वइ अले सकलें दनिगु भरोसा ।

आः मखुसां छन्हु अवश्य झी नेवाः दनि जुइ  
आशा दु अवले तक झी तसकं लिमबाइगु हे खइ ।

व्यक्तिगत बिचाः व फुटयात थौं गन खः अन हे त्वःताः  
मुनेगु सकलसित जि छम्ह नेवाः मिसाया इनाप ।

*प्रिन्सिपल, हलिं नेवाः इंग्लिस स्कूल, थक्वाः, येँ  
२०७४।५।२६*

**(स्रोत : नेवाः अनलाइन न्यूज डट कम)**
