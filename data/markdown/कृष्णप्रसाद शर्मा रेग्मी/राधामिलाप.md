---
title: राधामिलाप
author: कृष्णप्रसाद शर्मा रेग्मी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B6%E0%A4%B0%E0%A5%8D%E0%A4%AE%E0%A4%BE_%E0%A4%B0%E0%A5%87%E0%A4%97%E0%A5%8D%E0%A4%AE%E0%A5%80
---

राधा राधा भनी आधा-जीउ भो, हरिको जब ।  
सखी गयी र राधामा निवेदन गरी सब--  
किन तिमि गरछयौ सखी ! विलम्व  
        अब सब छाड अगाडिको घमण्ड ।  
हरि तिमि नभई भये विहाल  
        अनुपम यौवन यौ वृथा नफाल ।।२।।  
प्रकट भइसक्यो वसन्त-काल  
        वरिपरि हेर विचित्र हाल-चाल ।  
भुनुनुनु भ्रमरा घुमेर आये  
        ऋतुवरका सँग मित्रता लगाये ।।३।।  
घडिघडि हरि खोजि गर्नुहुन्छ  
        तिमि नगये सखि ! कुञ्ज शून्य हुन्छ ।  
प्रियसँग अभिमान गर्नु छैन  
        हरि नभई तिमिमा हुँदैन चैन ।।४।  
हिंड अब सँग जाउँ छाड मान  
        उहि प्रियका हित्तकी मलाइ जान ।  
तिमिकन परदैन केहि गाल  
        विनय ठुलो हरिको उसै नफाल ।।५।।  
सुरुसुरु उहि जान लाज लागे  
        मसित अनी तिमि केहि अर्ति मागे ।  
अलिअलि शरमायियेकि जस्ती  
        लिइ अभिमान निकुञ्जमा नपस्ती ।।६।।  
तिमिकन जब डाकि लीनुहोला  
        तब सब यो अभिमान तोडियेला ।  
जब हरि पहिरेर पीत बास  
        रसबस भै गरनूहुनेछ बात ।।७।।  
तब तिमि रिस छाडि मस्त हौली  
        अति खुशिले हरिकासंगै बसौली ।  
अझ पनि सुन कृष्णको सनेस  
        तिमि नभई बरु प्राण जानु वेश ।।८।।  
मनमन त सँगालि मान ईख  
        बरु गर आइ सजाय पोखि रीस ।  
इवि अघि रति रासको नलेऊ  
        प्रियतम संझि कसूर माफ देऊ ।।९।।  
जति जति तिमिले यसो गरौली  
        उति उति यो मन चट्चटी चुँडौली ।  
रत्तिभर मनमा नली घमण्ड  
        बरु अब आई मलाइ देउ दण्ड ।।१०।।  
हरि यसरि वहाँ तिमी भनेर  
        विरह मनाउँदछन् दुखी बनेर ।  
अनि पसि अनि निस्कि कुञ्जबाट  
        भइकन दिक्क निकालि लामु सास ।।११।।  
हरि अनि कहिले थचक्क बस्छन्  
        विरह जमायर गान तान छाडछन् ।  
अतिशय भइ चित्तभित्र बाधा  
        बचन निकासनुहुन्छ हाय ! राधा ।।१२।।  
हरघडि मुखचन्द्र सम्झि बस्ता  
        हरि अब भैसकिये चकोर जस्ता ।  
वन वन मुरली बजाइ घुम्छन  
        तिमिकन सम्झि उदास कृष्ण हुन्छन् ।।१३।।  
किन प्रियकन शोकमा डुबाई  
        अति निठुरी भइ बस्तछयौ नजाई ।  
अझ पनि तिमिमा दया उठेन ?  
        मनबिचको अभिमान त्यो छुटेन ? ।।१४।।  
बुझ तिमि अनमोल यो छ चोला  
        बखत चुकेपछि थक्क थक्क होला ।  
प्रियसँग जसको मिलाप छैन  
        उस युवतीकन छैन कत्ति चैन ।।१५।।  
वय पनि तिमि पूर्ण छयौ भयेकी  
        हरितिरके किन रोष यो लियेकी ?  
दलबिच जलबिन्दु झैं छ बैंस  
        बखत गुमेपछि ता हुँदैन ऐस ।।१६।।  
रिस नगर खुशी भयेर जाऊ  
        अधर-सुधा-रस कृष्णमा पिलाऊ ।  
जब हरि चुमनूहुनेछ गण्ड  
        अनि तिमिमा रहँदैन यो घमण्ड ।।१७।।  
रसबस भइ प्रीतिमा भुलौली  
        अनुपम सौखमहाँ अनी परौली ।  
नत प्रियसँग प्रीति क्यै जमायौ  
        लहलह बैस हरे ! उसै गुमायौ ।।१८।।  
अब तिमि सब छाडिदेउ मान  
        हरि खुशि पारनमा लगाउ ध्यान ।  
दिन वितिकन साँझ पर्न लाग्यो  
        गगनमहाँ पनि फैलियो तुवाँलो ।।१९।।  
रविकिरण भयेर मन्द मन्द  
        गुँडतिर जान भनी उडे विहङ्ग ।  
झटपट उठ निस्क जाउँ भाऊ  
        हरि विरही हुनुहुन्छ वेर् नलाऊ ।।  
(\*सूक्तिसिन्धु (फेरि), जगदम्बा प्रकाशन, २०२४)
