---
title: समय र कवि
author: निमेष निखिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%BF%E0%A4%AE%E0%A5%87%E0%A4%B7_%E0%A4%A8%E0%A4%BF%E0%A4%96%E0%A4%BF%E0%A4%B2
---

लेख्दालेख्दा मन रोएका हरफहरू  
बेथितिका प्रसङ्ग र प्रतिकूलताका प्रहरहररू  
भयभीत छ कवि  
कतै भागेर नजाऊन् पीडाका अभिलेख  
आफ्नै कविताबाट दिनदहाडै  
पङ्क्तिहरू हराएको एउटा थोते कविता कस्तो देखिएला -  
कल्पना गरिरहेछ कवि  
त्यो भयानक परिदृश्य कस्तो होला -  
जब निस्केर कविताबाट वेदनाका हरफहरूको लाम  
कविविरुद्ध नारा लगाउँदै हिँड्ला सडकमा !  
कविहरूको निरीह जमातले चिर्ला कसरी -  
पीडित आफ्नै काव्यहरफहरूको महाभियोग  
कसले गर्ला वार्ताको मध्यस्थता विद्रोही हरफहरूसँग -  
अनि के होला सहमतिको बिन्दु -  
प्रतिरोधका अश्रुग्याँस र गोलीको वर्षा छिचोल्दै  
कसरी अदालतसम्म पुग्ला दुःखी हरफहरूको ताँती -  
र दायर गर्ला एउटा रिट निवेदन  
कविहरूका विरुद्धमा !  
आखिर कहिले आउला -  
कवितामा पीडा लेख्नुनपर्ने दिन  
आजकल यही सोचिरहेछ एउटा कवि ।
