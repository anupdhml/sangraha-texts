---
title: शोकगीतको पोस्टमार्टम
author: निमेष निखिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%BF%E0%A4%AE%E0%A5%87%E0%A4%B7_%E0%A4%A8%E0%A4%BF%E0%A4%96%E0%A4%BF%E0%A4%B2
---

धपाउनु छ किरणहरूले हिर्काएर  
कोठाभरि बाँकी रहेको अँध्यारो ।  
भोक चिहाइरहेछ निर्लज्ज जुठेल्नाबाट  
रोग ङिच्याइरहेछ दाँत आँखैअघि  
लखेट्नु छ सबैसबैलाई जीवनका छेउछाउबाट ।  
यो उन्मुक्त हाँसो  
कसैको कुटिलता सापटी मागेर टाँसेको हैन अनुहारमा हामीले  
झारेरै छोड्छौँ-  
डाँडामाथि मात्र लुकामारी खेली हिँड्ने घाम एक दिन  
जाबो बादल कतिन्जेल छेकेर उभिरहन सक्छ उज्यालो -  
हामी अनुहारहरूमा कलिलो सूर्योदय पर्खिरहेछौँ ।  
लेखुँला नि कविता त !  
बस्, उक्सिऊन् मादल पेटहरू  
अलिकति हाँसो पोखियोस् सुनसान मझेरीतिर  
जताबाट आएको हो उतै फर्कियोस् चेतनामा लाग्ने रुँघाखोकी  
कविता त लेखुँला नि फेरि पनि !  
धेरै गाइयो दुखका सुस्केराहरू भाका हालेर  
गीत गाएको अभिनयमा  
हामीले त शोकगीत पो गुनगुनाएका रहेछौँ आजसम्म  
आफ्नै छातीका वेदना निचोरेर  
अब गर्नु छ- यी सबै शोकगीतको पोस्टमार्टम  
र निकाल्नु छ पीडाका कीटाणु जिन्दगीका चेपहरूबाट  
खोज्नु छ नयाँ समयका लागि नयाँ नयाँ भाकाहरू  
गीत त फेरि पनि हामीले गाउनै छ ।
