---
title: बिम्ब : एउटा देशको
author: निमेष निखिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%BF%E0%A4%AE%E0%A5%87%E0%A4%B7_%E0%A4%A8%E0%A4%BF%E0%A4%96%E0%A4%BF%E0%A4%B2
---

नथाक्दै यात्राका पाइला  
रङग्याउनु छ हिमाल गुराँसका बिम्बहरुले  
जुन बोकेर चिर्दै अन्धकार बस्ती  
गर्नु छ उद्घोष विजयको-  
भोकहरुमाथि - रोगहरुमाथि - शोकहरुमाथि ।  
एक युग हाँसो पर्खेका ओठहरुमा  
लिप्नु छ बिम्बहरु खुसीका  
अभाव निदाएका उदास मझेरीहरुमा  
उमार्नु छ बिम्बहरु सम्पन्नताका  
अनि थमाउनु छ-  
भर्भराउँदो निख्खर सूर्य उज्यालोका नाममा  
विजय यात्रामा निस्केका हत्केलाहरुमा ।  
दृष्टिको सीमान्तसम्म  
उन्मुक्त उडेका परेवाहरुको सुकिलो बिम्ब टाँगेर  
सजाउनु छ बस्तीमाथिको आकाश  
सिँचेर पसिना देश नामको फूलबारीमा  
झुलाउनु छ आत्मीयता  
र खोज्नु छ यतै  
एउटा सग्लो सिङ्गो देश ।  
देश : जहाँ बिसाएर सबै वेदनाहरु  
मान्छे निर्द्वन्द्व मान्छे बाँच्न सकून्  
मिल्काएर सबैसबै विभेदहरु  
एउटा सिङ्गो हिमाल हाँस्न सकून् ।
