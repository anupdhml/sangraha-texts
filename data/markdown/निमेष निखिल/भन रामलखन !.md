---
title: भन रामलखन !
author: निमेष निखिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%BF%E0%A4%AE%E0%A5%87%E0%A4%B7_%E0%A4%A8%E0%A4%BF%E0%A4%96%E0%A4%BF%E0%A4%B2
---

रामलखन !  
एउटै हो तिमीले र मैले ओढेको आकाश  
उही हो ओछयाएको धरती र टेकेको माटो  
उस्तै छ जीवन हिँडेको हाम्रो बाटो  
भन ! कसले सल्कायो अविश्वासको आगो हाम्रो बस्तीमा -  
कसले ठड्यायो विभेदको पर्खाल रातारात -  
कसले सुकायो क्रोधित आँखाहरूको बिस्कुन  
हाम्रै बस्तीका बाटाबाटा र चोकचोकमा -  
मेरो कल्पनासम्ममा छैन  
मेरो अनुपस्थितिको तिम्रो होली र छठ  
तिम्रो अनुपस्थितिको मेरो दसैँ र तिहार  
तिमी नभएको मेरो छोराको बिहे  
म नभएको तिम्री छोरीको मगनी ।  
मलाई लाग्दैन बिर्सन सक्छौ तिमी-  
एउटै डगरमा  
हामीले नाङ्गैभुतुङ्गै तय गरेको जिन्दगीको लामो यात्रा  
र सँगै काटेका सुखदुखका कुइनेटाहरू  
भन्न सक्छौ तिमी-  
हामीले सँगै बगाएका पसिनाको मात्रा ?  
या नाप्न सक्छौ सुखदुखको सुगन्ध-  
हामीले एक साथ अनुभूत गरेको ?  
भन रामलखन !  
कहिले निभाउने यो अविश्वासको आगो ?  
कहिले ढाल्ने विभेदको पर्खाल ??  
कहिले उठाउने यो घृणाको बिस्कुन ???  
हुनत तिमीमा पनि छ र मभित्र पनि-  
भन रामलखन !  
कसरी निकाल्ने छातीभित्रको एउटै देश ?
