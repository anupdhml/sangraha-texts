---
title: मर्निङ वाकमा
author: निमेष निखिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%BF%E0%A4%AE%E0%A5%87%E0%A4%B7_%E0%A4%A8%E0%A4%BF%E0%A4%96%E0%A4%BF%E0%A4%B2
---

मोबाइल अलार्ममा नक्कली भाले बास्छ जब  
र, क्रमैसँग बज्न थाल्छन् मित्रमण्डलीका फोन  
अनि सुरु हुन्छ हरेक बिहान- मर्निङ वाक ।  
मर्निङ वाकमा भेटिन्छन्-  
भ्रष्टाचार पचाएर कुखुराका चल्ला कुल्चिने हाकिम साप  
थरिथरि धर्मका विज्ञापन जस्ता लाग्ने जामाहरू  
यहीँ भेटिन्छन्-  
ठुलो पेटभित्र साना नानी बोकेर हिँडेका आमाहरू ।  
यतै देखिन्छन्-  
बिदेसिएका श्रीमतीका पति  
र पतिहरूका श्रीमती  
भेटिन्छन् कालो बजारका सेता व्यापारी  
अजीर्ण डकारेर थरिथरिका रोग बोकेका बिमारी  
अनि देखिन्छन् सहरका सामान्य नरनारी ।  
यही बाटो भएर हिँड्छ  
व्यस्त बजारका खुद्रा पसलेहरूको लाइन  
टिन एजरहरूको प्रेमिल जोडी  
यतैबाट हिँड्छन्-  
बेकरी आइटम बोकेका साइकल र म्याजिक भ्यान  
यदाकदा यतै झुल्किन्छन्  
सहरका सेलिब्रेटी र तिनका फ्यान ।  
यतैबाट हिँड्छन्-  
जीवनभर आधा पेट बाँचेका नागरिक  
यतै भेटिन्छन्-  
पूर्वमन्त्री र राज्यपालित तिनका सरकारी अङ्गरक्षक ।  
यदाकदा मात्र भेटिन्छन्-  
सहरका कवि, कथाकार अनि समीक्षकहरू  
सबैभन्दा बढी भेटिन्छन्-  
आँखामा कालो पट्टी बाँधेर  
विकृतिको रेखदेख गर्न हिँडेका निरीक्षकहरू ।  
बेला बेलामा यतै झुल्किन्छन्-  
सत्तापक्ष र प्रमुख प्रतिपक्षका सानाठुला नेताहरू  
अनिच्छित रुपमा यतै भेटिन्छन्-  
इमानका थोक तथा खुद्रा क्रेता र विक्रेताहरू ।  
सबैसबै छन्,  
एउटा सानो र सिङ्गो संसार छ- मानौँ मर्निङ वाकमा  
तर बर्र्सौँदेखिको जर्जर बिरामी यो देश  
मेरो देश !  
यो किन कहिल्यै निस्कँदैन मर्निङ वाकमा ?
