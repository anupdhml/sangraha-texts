---
title: जलेको बलेको छ मेरो तराई
author: निमेष निखिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%BF%E0%A4%AE%E0%A5%87%E0%A4%B7_%E0%A4%A8%E0%A4%BF%E0%A4%96%E0%A4%BF%E0%A4%B2
---

जलेको बलेको छ मेरो तराई  
थिए जो दिलैमा भए ती पराई  
   
हिजोसम्म कस्तो थियो प्रेम हाम्रो  
कहाँको कताको गरायौ मलाई  
   
यता घाउ दुख्दा त्यता हाँस्न थाल्यौ  
म खोज्दै छु पानी नदेऊ सलाई  
   
सबै बिर्सी आऊ बितेका कुरा ती  
मिलाएर छाती बनौँ भाइभाइ  
   
फलाऊँ फुलाऊँ छ नेपाल राम्रो  
यहाँ जित्नु के नै छ माटो जलाई।
