---
title: निमेष निखिल : शब्दचित्र
author: निमेष निखिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%BF%E0%A4%AE%E0%A5%87%E0%A4%B7_%E0%A4%A8%E0%A4%BF%E0%A4%96%E0%A4%BF%E0%A4%B2
---

सिन्धुलीमा जन्म्यो सर्लाही धायो  
लेख्नेपढ्ने बाहनामा हेटौँडा आयो  
त्यसो त ऊ एकताका कोलकातातिर  
बेपत्ता पनि नभएको हैन  
सिल्ली बन्न दिल्लीतिर पनि नगएको हैन  
जता गए पनि बग्न नछाडेपछि  
दुखका आँसु पिलपिल  
आजकल कविता लेख्न थालेको छ निमेष निखिल ।  
प्लस टु सकेर बिएड थाल्यो  
बिएडभन्दा अगाडि नै बिहे भ्यायो  
ससुराकी छोरी डेरामा ल्यायो  
वर्षदिनमै देशको जनसङ्ख्या बढायो  
अनि त बबुराले पाउनु दुख पायो  
बोर्डिङ पढायो ट्युसन जमायो  
कहिले रोयो कहिले रमायो  
जहिले पनि खोयाबिर्केकै साथ पायो  
कहिल्यै फोड्न पाएन ह्विस्कीको सिल  
अनि पो कविता लेख्न थाल्यो निमेष निखिल ।  
पान पसलदेखि रासन दोकानसम्म  
उधारोले शासन गर्न थालेपछि उसले  
सहरमा सडकहरू कम भएको महसुस गर्यो  
जिन्दगीको कुरुक्षेत्रमा समस्यासँग लड्दा  
कहिले घाइते मात्र भो कहिले झन्डै मर्यो  
आज पनि सोच्छ ऊ- पत्याउन सक्दैन  
आँसुको त्यो महासागर कसरी तर्यो  
मान्छेहरू भन्छन-  
कहिल्यै कुण्ठाको कालो बोकेन उसले  
सधैँ सफा राख्न खोज्यो दिल  
सायद त्यसैले कवि बन्यो निमेष निखिल ।  
सबैलाई सम्मान गर्ने अपराध गर्छ ऊ  
कालोलाई कालै भनेको अभियोगमा पर्छ ऊ  
दुख पाए पनि सधैँ हाँस्छ ऊ  
कसैकसैलाई ऊ हाँसेको मन पर्दैन  
त्यै भएर कहिलेकाहीँ  
ऊ कसैका कथाको कुपात्रमा दर्ता हुन्छ  
कसैका कविताको विषय बनिदिन्छ  
कुण्ठाका पोका मनका डोकाभरि बोकेर हिँड्नेसँग पनि  
ऊ कहिल्यै गुनासो गर्दैन  
त्यसैले हुन सक्छ  
ऊ धेरैलाई मन पनि पर्दैन  
यसैगरी भुक्तान गर्दै छ ऊ  
जिन्दगीका उधारा बिल  
भ्याएसम्मका कविगोष्ठीहरूमा  
आज पनि कविता भन्दै हिँडिरहेछ निमेष निखिल ।
