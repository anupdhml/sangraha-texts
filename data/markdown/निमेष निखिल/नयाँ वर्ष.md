---
title: नयाँ वर्ष
author: निमेष निखिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%BF%E0%A4%AE%E0%A5%87%E0%A4%B7_%E0%A4%A8%E0%A4%BF%E0%A4%96%E0%A4%BF%E0%A4%B2
---

आँखाका चिसा सपनाहरूमा  
यस पटक पनि छैन प्रतिबिम्ब  
नयाँ वर्षको ।  
मनका धागो फुस्केर  
असरल्ल छन् विश्वासका दानाहरू  
फरक छैन काकाकुल तिर्खाका संस्करणहरूमा  
उही र उस्तै छ तन्नेरी छोराछोरीमा-  
विदेश गमनको प्रतिस्पर्धा  
इच्छाहरूलाई अराजक हुनुको अभियोगमा  
बन्दीखानामा कैद गरिएको छ  
यस्तैमा एउटा अनन्य मित्रले  
भिसा लागेको खुसी पोतेर  
एसएमएस मार्फत् पठाएको छ-  
नयाँ वर्षको शुभकामना ।  
हरेक साँझ रक्सी छोडेको खुसीमा  
रक्सी नै खाएर सेलिब्रेट गर्ने मेरो साथी जस्तै  
यसपालि आउला... आउला अर्को वर्ष त  
पर्खँदा पर्खँदै बगे धेरै वर्षरू समय नदीमा  
हरेक पल्ट फेरिन्छ भित्ताको क्यालेन्डर  
फेरिन्न छातीको भित्तामा लागेको घाउ  
फेरिन्छ पालुवा रुख बिरुवामा  
फेरिन्न थुप्रै दाजुभाइहरूको आवरण  
न फेरिन्छ अनेकौँ भाउजू दिदीहरूको लाजको पहरेदार ।  
र पनि सहरमा हराएको जनप्रतिनिधि  
चुनावको चर्चासँगै नमस्कारको भारी बोकेर गाउँ फर्के जस्तो  
किन आउँछ कथित नयाँ वर्षहरेक साल ?
