---
title: प्रोषित भर्तृकाको विरह
author: कृष्णचन्द्र शर्मा अर्याल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3%E0%A4%9A%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B6%E0%A4%B0%E0%A5%8D%E0%A4%AE%E0%A4%BE_%E0%A4%85%E0%A4%B0%E0%A5%8D%E0%A4%AF%E0%A4%BE%E0%A4%B2
---

सुनन हे सखि ई मनका कुरा  
         गम गरीकन दुःख सहे पुरा ।  
खपिसकें भरसक यतिका दिन  
         अति भयो अब खप्न म सक्तिन ।।१।।  
दिनदिनै विरहानल बल्नगै  
         अलि अलि गरि यो वपु जल्नगै ।  
अब त बाँकि छ खाग हुनाकन  
          अब कसो गरि खप्नु त लौ भन ? ।।२।।  
निठुर झै भइ बस्नुभयो वहाँ  
          झलझली म त संझदि छू यहाँ ।  
नजर तानिलिंदा पनि थाकियो  
          कसरि खप्नु त अज वियोग यो ।।३।।  
अब त आइगयो ऋतु ग्रीष्म यो  
          नगरमा-गरमा गरमी भयो ।  
 दि (लि) न त-यार भये अब-ला-जन  
          पवन सेवनमा वनमा मन ।।४।।  
पतिसँगै सवका सब कालमा  
         भवनमा वनमा सब ठाममा ।  
म त अभागिनी हा ! ठगिये यसै  
         सहन शक्ति नभै कसै ।।५।।  
शरिरभर सब चन्दन घस्तछन्  
         सुरतमा रत मानिस मस्त छन् ।  
फिरनुहुन्छ कि आज भनी पति ।  
         सटकमा टक लाइरहे अति ।।६।।  
बितिशक्यो अब ग्रीषम पनी बसै  
         कम भयो अनि आश पनी उसै ।  
सँगिनीका सँग देखिलिदा पति  
          खपिनशक्नु मलाइ भयो अति ।।७।।  
वितिशके ऋतु पाँच यसै गरी  
           नफिरने हृदयेश्वर क्यै गरी ।  
शरिरम बसि जेठ र साउन  
           रत इ छन झरि ताप गराउन ।।८।।  
घुमि-फिरीकन आइ वसन्त यो  
         मकन फेरि गराउँछ दिक्क यो ।  
कुहू कुहू गरि कोइलि बोल्दछन  
          युवकको मन दीप्त गराउँछन् ।।९।।  
विरहिको मन खिन्न गराउँछन्  
          मदन मानिनि-मान गिराउँछन् ।  
अब त मानिनि मानि निको पति  
          सफरमा फरमाउँदछन् कति ।।१०।।  
पहिरि भूषण वस्त्र शरीरमा  
          पहिरि सिन्दूर लाल ललाटमा ।  
पहिरि गाजल सुन्दर नेत्रमा  
          गरिलिने ति बिहार विहारमा ।।११।।  
फूल फूले फूलबारिभरी सब !  
          अलिअली अलि झुल्न गये अब  
जब हुने मन चन्चल योगिको  
          कसरि रोकिनु चित्त वियोगिको ! ।।१२।।  
पहिरि हार मणी रमणीहरु  
          रमण साथ यहाँ रमछन् अरु ।  
सहनुसम्म सहें कतिसम्म रुँ  
          जहर खाइ मरुँ कि डुबी मरुँ ।।१३।।  
विरह-अग्नि बढेर डढ्यो मन  
           शमन हुन्छ कहाँ सखि ! यो मन ।  
अरु कुरा अब भन्न त शक्तिन  
           खसमको सम कोहि म देख्तिन ।।१४।।  
यसरि दुख पुकार गरीकन  
           विपतिमा पतिमा दिइ यो मन ।  
घडि पला सब मास सरी सरी  
           तन सुकाउँदछन् विरही परी ।।१५।।  
(\*सूक्तिसिन्धु (फेरि), जगदम्बा प्रकाशन, २०२४)
