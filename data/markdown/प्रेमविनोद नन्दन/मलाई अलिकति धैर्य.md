---
title: मलाई अलिकति धैर्य
author: प्रेमविनोद नन्दन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A5%87%E0%A4%AE%E0%A4%B5%E0%A4%BF%E0%A4%A8%E0%A5%8B%E0%A4%A6_%E0%A4%A8%E0%A4%A8%E0%A5%8D%E0%A4%A6%E0%A4%A8
---

मलाई अलिकति धैर्य र जाँगर देऊ आमा  
खहरेको भेल होइन, सघन, सागर देऊ आमा  
यी बलिया पाखुरी र फराकिला छातीहरु  
यी हत्केलाभरी उत्साहको, संसार देऊ आमा  
उर्घ्वमुखी आँखाहरु छन् र, सचेत पाइलाहरु  
पृथ्वी हामी उचाल्छौँ अब चमत्कार देऊ आमा  
सबथोक हारेर पनि हिम्मत, हार्न चाहन्न म  
फेरी एकपटक हौसलाको, हुंकार देऊ आमा  
बेअर्थ नहोस् मैले बाँचेका यी अमुल्य क्षणहरु  
हरपल जीवन्त हुने केहि उद्गार देऊ आमा  
छरिएका छन् नसा-नसामा, उत्साही ताराहरु  
मीठो सपना साकार हुने, झंकार देऊ आमा
