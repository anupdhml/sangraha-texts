---
title: आफू–आफूबाट
author: द्वारिका श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%8D%E0%A4%B5%E0%A4%BE%E0%A4%B0%E0%A4%BF%E0%A4%95%E0%A4%BE_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

फुकाल्न हुन्न यो आफूलाई आफ्नो कोटझैँ  
केही विश्रान्ति र धूलोबाट मुक्त हुन  
टाटैटाटा डोबहरू आफ्ना, अरूका  
हातखुट्टा र अनुहारहरूका ।  
उघार्न हुन्न न त आफ्ना लुगाका सिउनीहरूलाई झैँ  
कि सोचूँ नयाँ सिर्जनाको नयाँ खाका  
कि सोधूँ पुरानो सिर्जनाको सीमाबद्धता ।  
धूलो उड्छ--- उड्छ आफ्नै टेकेकोबाट  
डोब र अनुहारहरू उत्रिएर आउँछन् आफ्नो परिचयबाट  
र सीमाको बद्धता हुन्छ आफ्नै थकाइबाट ।  
हराउने ? खै, कहाँ हराउने र ?---  
परिचयले ढाकिएको यस बस्तीमा  
अनुहार उत्रिएको यस ठाउँमा ।  
हाम्रो निद्रा कति पातला  
खप्टै खप्ट्याउँछु निद्रा दिएर  
एकपछि अर्को क्षणमा  
र एकपछि अर्को रातमा ।  
यो माकुराको जाल  
कति पातलो, कति सुन्दर  
चिच्याउनु हुन्न, न त सारो कराउनु हुन्छ  
चुँडिन्छ यो मन मनैभित्र  
कुरुपिन्छ यो मन मनैभित्र  
यो मन कस्तो?  
उफ्। कसरी खजमजाउन सक्छ  
आफ्ना सन्तोषका सतहलाई  
आफ्ना सीमाका साँधलाई  
सन्तोष जो रोपिएन एउटै ठाउँमा  
र जो लिएन एउटै रूप  
इच्छा जो बढ्यो माछाझैँ  
ठूलो--ठूलो हुँदै सानो माछा खाँदै  
सीमा जो तरङ्गिइरहन्छ बेर्दै--बेर्दै माछालाई  
बेर्दै--बेर्दै सम्पूर्ण पोखरीलाई।  
यस आकाशभरिको प्रकाशको विकिरण  
मेरो आँखा मानौँ एउटा पोखरी  
म अङ्गीकार गरिरहेछु  
मात्र लट्ठिन थकाइबाट, आफ्नो अनुहारबाट  
सूर्यको उदाउनु र अस्ताउनु  
मात्र बिउँझनु र सुत्नु  
रेखाबद्धता सीमाको  
जो बाँध्न सकिएन यी पाखुरा र पिडौँलामा,  
बिउँझनुको एउटा विवशता  
जस्तो हिँड्नुको एउटा अतिक्रमणता  
आफ्ना सीमाबद्धताहरूमा  
जन्मनुको सीमाबद्धता  
वर्षौं--वर्षौं साँध--सीमा लगाउँछ ।  
मौन र स्थिरता एउटा मृत्यु  
हामी मात्र एउटा बीज  
जो फस्टियो अनेक हाँगा र उपशाखामा  
हाम्रो सुस्केराहरूका माझमा  
हामी एक्ला बीज  
उभिइरहेछौँ सम्भ्रममा आफ्नै रूखको छहारीमा  
आफ्ना इच्छाका छायाहरूमा ।  
यो बुद्धको बोधिवृक्ष र यो बुद्धको निर्वासन ।
