---
title: मेरो पौरुषता
author: द्वारिका श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%8D%E0%A4%B5%E0%A4%BE%E0%A4%B0%E0%A4%BF%E0%A4%95%E0%A4%BE_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

मलाई शङ्का छ  
यो वायुमण्डलमा  
मेरी आमाको श्वास  
अझै कतै  
रुमल्लिएको छ,  
अहिले यसैले म सम्झन्छु---  
'उनको' श्वासमा म बोकिन्छु,  
 अनि मेरो  
पहरो व्यक्तित्वमा  
उनले जोत्छिन्  
लाख--लाख बीउको  
थरी--थरी  
बेचबिखन गर्छिन्  
कति गहिरो श्वास  
उनी सुसाउँछिन्  
बाँझो मेरो पहरोमा  
पसिनाले धोएको कथा छ,  
 पत्थरजस्ता  
मेरा दुई आँखा फुटेर  
आज भल बगेर जान्छ;  
मलाई नपत्याए  
तिम्रा सामु  
कति--कति  
फालीले कोपेसरिका पहरा छन्  
हेर्नु कति--कति  
कसरी रसाएका छन्,  
तर मानिसले यति सम्झून्---  
यो आमा--स्त्रीको पौरुषता हो।  
यो छोरो--पुरुषको कायरता हो।।
