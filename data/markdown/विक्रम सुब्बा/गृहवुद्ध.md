---
title: गृहवुद्ध
author: विक्रम सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%95%E0%A5%8D%E0%A4%B0%E0%A4%AE_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

गृहवुद्ध -- १  
सम्झना-मन्दिरमा आमाको दर्शन पाउँछु जसै  
मुटुको चुम्बकले छातीमा टाँसेर मेरो गालामा  
स्नेहको ओँठले छोएको न्यानो-न्यानो सम्झन्छु  
धर्तीसमान विछ्याएको काखमा मलाई खेलाउँदा  
मुमा-मुहारमा मुसुमुसु मुस्कानको ताराबाजी सम्झन्छु  
कोमल कलेजीको कसौँडीबाट कंचन ममता, मेरो  
तकदीरको थालीमा थपक्क थापेको सम्झन्छु  
पर्देशलाग्दा बाटो-खर्च हालिदिने अञ्जुली सम्झन्छु  
चिताएको पुगोस् भन्ने आमालु-मंगल-धुन सम्झन्छु  
थकित पाइलामा फर्कँदा साँझ, मेरो सहस्रारचक्रलाई  
ब्रह्माण्ड-उर्जासित जोडिदिने कुशल हात सम्झन्छु  
सम्झनामा मिस्सिएका आमाका अक्सिजन-सम्झनाहरू  
घरकै निक्खुर पानी-माटोमा शान्ति-जमरा उमारिरहेछन्  
आमाका औँलाबाट आज्ञाचक्र मा अर्पित आशिष-अक्षताहरू  
शान्ति-शेना भएर गौँडागौँडामा तैनाथ छन्, म चाहान्छु कि -  
ममताको यही गृहवुद्धका वातीले तरवार-दीयो बालिरहोस् ।  
गृहवुद्ध - २  
पत्नी-प्रणयको पटकथा मगज-पर्दामा जसै उत्रन्छ  
जवानी रोमान्समा खेलेको भूमिका सम्झन्छु  
प्रतिक्षाका मोडमा सुनिईने सुकोमल-गीत सम्झन्छु  
पिरती नाचेर नथाक्ने मारुनी-मनहरू सम्झन्छु  
मुटु-कलेजोनै बाटिने बाहु-बन्धन सम्झन्छु  
रैथाने-शास्त्रको ध्वनी गुन्जित मण्डपमा, तिमी  
देवी प्रकट हुँदा चढाएको सिन्दुर-सुहाग सम्झन्छु  
पुलिङ्गी-पाखुराका पोते-लच्छीहरूमा तिमीलाई  
नारीमा पदोन्नति गरिदिने मंगलसुत्र सम्झन्छु  
मधुमासका मदहोस करोड चुम्बनका अग्नी-तापले  
स्वाधिष्ठानचक्रमा प्रेम-रस छल्काउँदै-उमाल्दै खाएको  
जनम-जनम साथै जिउँने-मर्ने कसम-कबोल सम्झन्छु  
ऋणको उजाड जमीनमा जोस-भरोसाको पर्खाल हालेर  
गृहस्थी जीवन-शिलान्यास गरेको सम्झन्छु  
नयाँघर-दैलोले उघारेको चोखो साईत टेकेर  
खुशी-खुशी नारिँदै जोरजोर-पाउ-प्रवेश सम्झन्छु  
स-साना-सुन्दरकौशी-गमलामा भएपनि, हामीले  
आफ्नै मन-मायाहरू रंगिविरंगी फुलाएको सम्झन्छु  
सम्झँदासम्झँदै तन्तुतन्तुका तानपुरामा, यो हृदय  
राग-मधुवन्तीको आरोह-अवरोहमा झुमिरहेछ  
अनाहतचक्रको कुण्डमा पिरतीका चरू जलिरहेछन्  
पवित्र-प्रेम-छन्दका मन्त्रले रक्षा गरिरहेछन्,  
र म चाहान्छु कि -  
दाम्पत्य-जीवनमा ढलोट अटल-प्रेमको घरेलु गृहवुद्धले  
अमन-चैनको शान्ती-संग्रामी घण्ट-बिगुल बोजाईरहोस् !!
