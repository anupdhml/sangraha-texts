---
title: कबुल-मुन्धुम
author: विक्रम सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%95%E0%A5%8D%E0%A4%B0%E0%A4%AE_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

आमाले रोजेको होइन, म  
गर्भमा आएपछि , आमाको  
ममताले मन्जुर भएको हुँ ।  
रोजेको होइन आमा-बा मैले  
उनकै रक्त-डल्लो भै जन्मेपछि  
सभ्यताको एक हिस्सा बनेको हुँ ।  
यो जमिन रोजेको होइन  
यही माटोमा हुर्के-बढेपछि, मैले  
मुलुकलाई धडकनमा गाँसेको हुँ ।  
रोजेको होइन नाम, मेरो  
आमाको ओँठबाट खस्दै गर्दा, थापेर  
निशानी पहिचान बनाएको हुँ ।  
दाजुभाइ, दिदीबहिनी, छिमेकी  
कुनै पनि रोजेको होइन, मैले  
गाँसी साइनो समाज बनाएको हुँ ।  
मुटु, कलेजो, आँखा, नाकमुख, मैले  
छालाको रंग पनि रोजेको होइन  
'म'मै फले-फुलेकोले स्वीकारेको हुँ ।  
जाति-सँस्कृति मेरो भाषाभेष  
छानेर मैले रोजेको होइन  
पूर्खाले बुनेकै मुन्धुम पहिरेको हुँ ।  
बाल्य काल, अल्लारे जवानी  
तरुनी हेर्ने मन रोजेको होइन, मैले  
हर्मोनको चलखेलमा हारेको हुँ ।  
गालामा चाउरी, थोते बोली, रोजेको  
होइन परलोक पनि, आफ्नै कविताको  
अन्तिम हरफ पढी विदा कबुल गरेको हुँ ।
