---
title: आदिम सडक
author: पदम छेत्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A4%A6%E0%A4%AE_%E0%A4%9B%E0%A5%87%E0%A4%A4%E0%A5%8D%E0%A4%B0%E0%A5%80
---

म  
मेरा कैयौँ--कैयौँ योजना  
र परिकल्पनाहरू  
अनि, यो आदिम सडक ।  
नियतिको बृहत् दैनिकी  
त्यहाँ सङ्कलित  
मेरा भावी यात्राविवरणहरू  
गन्तव्यतिर लम्किरहेका  
मेरा एक जोडी थकित पाइतालाहरू  
र इतिहासका असङ्ख्य, अमेट पदचिह्रनहरू  
अनि, यो आदिम सडक ।  
उफ्।  
निस्पट्ट अन्धकार/अनिश्चितताको  
तीखा--तीखा रोडाहरू/विपदाका  
विषाक्त वायु/उपेक्षाको  
र कालो छाया/आशङ्काको  
अनि, यो आदिम सडक ।  
आह ।  
न्यानो काख  
निधारभरि टीका  
अनि, थाप्लाभरि आशिष्/ममताको  
कलिला हात  
सयपत्रीको माला  
अनि, आँखाभरि श्रद्धा/आस्थाको  
 कुसुमित यौवन  
अँगालोभरिको साथ  
सुषमाले चुमेको उन्मादित रात  
कण--कण पराग/प्रणयको  
धमिराले खाएको मूल खाँबो  
'म' लाई पालो दिने कलिला काँधहरू  
आसिला स्तम्भहरू/आगतका ।  
दुःखका कण्टकमय घारीहरू  
सुखका शीतल छहारीहरू  
विस्तृत सागर/अतीतको  
अनगन्ती छालहरू/स्मृतिका  
र निरन्तर अग्रसर रहस्यतिर  
मेरा प्रबल जिजीविषाहरू  
अनि, यो आदिम सडक ।  
उफ्। बीभत्स ।।  
ओइलिएर झरिसकेका आशाका शिरीष र बाबरीहरू  
चिहानमनि गाडिएका अतीतका कथाहरू  
ह्रवारह्रवार्ती सल्किरहेका इतिहासका पानाहरू  
कालयज्ञमा होमिएका मांसपेशीका चरु ।  
र,  
अथाह जलधि/अनन्त आकाश  
कुइरोले ढाकिएको  
अज्ञात लक्ष्य  
तथा  
गन्तव्यतिर लम्किरहेका  
मेरा एक जोडी थकित पैतालाहरू  
अनि, नियतिले खनिदिएको  
यो आदिम सडक...
