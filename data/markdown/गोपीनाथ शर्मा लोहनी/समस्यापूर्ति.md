---
title: समस्यापूर्ति
author: गोपीनाथ शर्मा लोहनी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%AA%E0%A5%80%E0%A4%A8%E0%A4%BE%E0%A4%A5_%E0%A4%B6%E0%A4%B0%E0%A5%8D%E0%A4%AE%E0%A4%BE_%E0%A4%B2%E0%A5%8B%E0%A4%B9%E0%A4%A8%E0%A5%80
---

मुहार् कमलको झलक पलकमा मलाई दियौ  
अपूर्व रसदानले मन हरेर मेरो लियौ ।  
तसर्थ अब प्रेमले यति सकार बिन्ती पनी  
नवीन घरको बहार् गर तिमी नवीना बनी ।।१।।  
वसन्त ऋतुको छटा रमणिलाइ दिल्दार् हुने  
फुली कमलको कली सुन तलाउ शोभा दिने ।  
बनेछ दरबार् समेत् गरि अनेक खर्चा पनी  
नवीन घरको बहार् गर तिमी नवीना बनी ।।२।।  
कमल् तिमि भमर् म ता सरसमा अती लोभिने  
तिमी शरदकी शशी म त चकोर आशा लिने ।  
म भन्छु अब ता यती मदनकी सुन्यौ मोहनी ?  
नवीन घरको बहार् गर तिमी नवीना बनी ।।३।।  
तयार सब चिज् गर्यो फुल फुलाइ एक् एक् गनी  
ऋतू सुन वसन्तले कमल प्यारि मेरो भनी ।  
गये रमणि वागमा अब विचार तिम्ले पनी  
नवीन घरको बहार् गर तिमी नवीना बनी ।।४।।  
अगाडि फल यौवनी अब त गिर्नमा छन् तयार्  
दुई कबरि नागिनीसरि पछाडि दिन्छन् बहार् ।  
गुलाफ जुहि जाइको बनिसक्यो हवेली पनि  
नवीन घरको बहार् गर तिमी नवीना बनी ।।५।।  
बिना भमरले मजा कमललाइ होला कहाँ ?  
नदीइकन दान-रस् कसरि दानि भन्नू कहाँ ?  
अहो किन यसो गरी भन ममा भयेको खुबी ?  
नवीन घरको बहार् गर तिमी नवीना बनी ।।६।।  
कुटील् नजरले प्रिये ! म त अगाडि घायल थियाँ  
मधुर वचनले गरी सहन दास जस्तै भयाँ ।  
कुलीन् युवति हौ भनी विनति गर्छु मो यो पनी  
नवीन घरको बहार् गर तिमी नवीना बनी ।।७।।  
भयौ अब बत षोडशा मन लिने सहजमा हरी  
कला छ परिपूर्ण यो शरद चन्द्रमाको सरी  
म गुन्दछु यती यहाँ पुतलि हौ परी की पनी  
नवीन घरको बहार् गर तिमी नवीना बनी ।।८।।  
फुली कमलको सरस् भ्रमरले लिई खुश् हुने  
उदाइ निशिमा शशी कमलिनी चमक् झन् दिने ।  
भला अब गरी दया सुन पियारि ! तिम्ले पनी  
नवीन घरको बहार् गर तिमी नवीना बनी ।।९।।  
समाइ कबरी असल् मुख-कमलभरी फा घसी  
मगाइ कपडा अबल् कृश-कटी शरीरमा कसी ।  
शशी उदय झैं गरी जब दियो दरश् लौ अनी  
नवीन घरको बहार् गर तिमी नवीना बनी ।।१०।।  
(\*सूक्तिसिन्धु (फेरि), जगदम्बा प्रकाशन, २०२४)
