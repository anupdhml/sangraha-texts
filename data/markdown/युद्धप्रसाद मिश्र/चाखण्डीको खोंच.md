---
title: चाखण्डीको खोंच
author: युद्धप्रसाद मिश्र
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AF%E0%A5%81%E0%A4%A6%E0%A5%8D%E0%A4%A7%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%AE%E0%A4%BF%E0%A4%B6%E0%A5%8D%E0%A4%B0
---

लहलह पल्लव हरित लताको,  
छाया स्वर्गिक शीतल रुखको,  
कुञ्ज छ मन्दिर चिडियाहरुको,  
कलकल गान छ निर्मल जलको ।  
१  
गिरिको गहिरो-अन्तर-तट छ,  
जल यो छलबल छलबल चलछ,  
यो छलबलमा रुखको हरियो,  
छाया तिरिमिरि तिरिमिरि छरियो ।  
२  
निर्मल जलको पतला सारी  
टलपल टलपल सर्र लतारी,  
कोमल झ्याउ, पत्थर हरिला,  
सज्जित जलको चोली हीला ।  
३  
कहिले वारी, कहिले पारी,  
फर फर उड्दै पंख फिंजारी,  
बनन विहङ्गम बारमबार,  
निर्मल जलको रंगिन हार ।  
४  
चरखण्डी यो सुन्दर छाडी,  
झटपट झटपट व्यर्थ अगाडी,  
काइ परेका चिपला पत्थर,  
बाट झर्यौ किन झरझर झरझर ?  
('शारदा' बाट)  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
