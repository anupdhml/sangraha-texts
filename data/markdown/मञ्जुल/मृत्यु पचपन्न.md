---
title: मृत्यु पचपन्न
author: मञ्जुल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%9E%E0%A5%8D%E0%A4%9C%E0%A5%81%E0%A4%B2
---

बिउँझिने र हिँड्ने मात्र होइन  
ऊ मसँग सुत्छ पनि  
अरु कसैले नसुन्ने, थाहा नपाउने भाषामा  
बोल्छ पनि  
उसले मसँग कुरा गरेपछि  
म रङलाई मात्र होइन  
रङको रङलाई पनि देख्छु  
स्वादलाई मात्र होइन  
म स्वादको स्वादलाई पनि अनुभव गर्छु  
थरीथरीका अनुभूति मात्र होइन  
म अनुभूतिका अनुभूतिहरुलाई पनि महसुस गर्छु  
उसले मसँग कुरा गरेपछि  
उसले र मैले कुरा गर्न  
आवाजको जरुरी मात्र नपर्ने होइन  
उसले बोल्नु  
र मैले सुन्नु पनि पर्दैन  
त्यस्तो मीठो गरी बोल्छ ऊ  
उसले मलाई जीवन मात्र होइन  
जीवनको पनि जीवन पनि दिएको छ  
बाँच्नुको पनि बाँच्नु दिएको छ  
त्यस्तो प्रिय र आत्मीय मित्र हो ऊ  
यो जीवनका जति पनि मिठास छन् नि  
ती सबैका लागि  
म ऊसँग कृतज्ञ छु  
मृत्यु--बोध  
मुस्कुराउँदै जब मेरो अगाडि आउँछे  
मलाई  
सबभन्दा सुन्दर सूर्योदय  
मेरो अगाडि आएजस्तो लाग्छ ।
