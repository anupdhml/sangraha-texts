---
title: हराएको अनुहार
author: गोविन्द गिरी प्रेरणा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%B5%E0%A4%BF%E0%A4%A8%E0%A5%8D%E0%A4%A6_%E0%A4%97%E0%A4%BF%E0%A4%B0%E0%A5%80_%E0%A4%AA%E0%A5%8D%E0%A4%B0%E0%A5%87%E0%A4%B0%E0%A4%A3%E0%A4%BE
---

बालककालदेखि नै  
आफ्नो अनुहार हेर्ने गरेको  
ऐनामा  
आफ्नै सासको बाफले  
ढाकिदिएपछि  
मैले आफ्नो अनुहार  
क्रमशः धमिलो बन्दै गएको देखेँ  
आफ्नो अनुहार आफ्नै कारणले  
छेकिएको पाएँ ।  
म छाम्न थालेँ आफ्नो अनुहार  
त्यो ऐनाको सतहमा  
तर त्यहाँ त मेरै मुखबाट निस्केको  
सासको बाफको बादल थियो  
त्यो बादलको ओसको पर्खाल थियो ।  
मैले आफ्नो बाहुलाको फेरले  
हतार--हतार पुछेँ ऐना र  
खोज्न थालेँ  
आफ्नो साबुत अनुहार ।  
भर्खरै हराएको मेरो अनुहार  
ऐनामा यथावत् थियो  
म मुसुक्क हाँसेँ आफूलाई पाएर  
ऐनाको प्रतिविम्ब पनि हाँस्यो उस्तरी नै ।
