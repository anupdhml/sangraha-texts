---
title: फूलहरू केही त बोल ।
author: गोविन्द गिरी प्रेरणा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%B5%E0%A4%BF%E0%A4%A8%E0%A5%8D%E0%A4%A6_%E0%A4%97%E0%A4%BF%E0%A4%B0%E0%A5%80_%E0%A4%AA%E0%A5%8D%E0%A4%B0%E0%A5%87%E0%A4%B0%E0%A4%A3%E0%A4%BE
---

फूलहरू केही त बोल ।  
फूलहरू ।  
बगैँचामा फुलेर मात्र पुग्दैन  
सुगन्ध छरेर मात्र पुग्दैन  
मौनताले अभिषेक गरेर  
एकान्तमा  
साथ दिएर मात्र पुग्दैन  
अब चुपचाप बसेर पुग्दैन ।  
फूलहरू केही त बोल ।  
तिम्रो सौन्दर्यले मलाई  
नराम्ररी लट्ठ्याएको छ  
तिम्रो सुन्दरताले मलाई  
घरी--घरी पछ्याएको छ  
तिम्रा अव्यक्त गीतका पङ्क्तिहरू  
मैले बुझिसकेँ र पनि  
मलाई त्यतिले पुगेन  
मलाई तिम्रो भाषा चाहिन्छ  
मलाई तिम्रा शब्दहरू चाहिन्छ ।  
फूलहरू केही त बोल ।  
   
युग--युगदेखि  
चुपचाप--चुपचाप  
उमेरहरू बितायौ  
कोपिलैमा टिपे पनि चुप  
फुलेर टिपे पनि चुप  
ओइलाएर झर्दा पनि चुप  
बगैँचाबाट बैठकमा सजिँदा पनि चुप  
यतिन्जेल जति चुप भयौ तिमी  
अब त केही बोल ।  
फूलहरू केही त बोल ।
