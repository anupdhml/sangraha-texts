---
title: कतिले आत्महत्या गरिसक्थे!
author: विजय मल्ल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%9C%E0%A4%AF_%E0%A4%AE%E0%A4%B2%E0%A5%8D%E0%A4%B2
---

कतिले आत्महत्या गरिसक्थे!  
बगर-बगरमा, गल्ली-गल्लीमा,  
रानीपोखरीको नील जलमा,  
हरेक देखिने दलिनहरूमा  
कतिले झुन्डिएर सृष्टिलाई गिज्याइसक्थे!  
कतिले आत्महत्या गरिसक्थे!  
दुःखले पोलेको मुटु लिएर  
पीडाले सढेको शरीर लिएर  
अन्यायको तातो झीरले डामेको अन्धो आँखा लिएर  
कतिले नमर्दै आफूलाई मारिसक्थे!  
कतिले आत्महत्या गरिसक्थे!  
जिउनु छ भनेर नै कोही जिउँदैनन् यहाँ,  
मृत्युसँग तर्सेर नै कोही बाँच्दैनन् यहाँ ।  
यहाँ कतै-कतै पाइन्छ-  
आँसुलाई पुछिदिने,  
स्नेहको मीठो स्वरले टुटेको दिललाई साँचिदिने  
मायालु मुलायम हात, मायालु मुलायम आँखा ।  
त्यसैले पो-  
नत्र त यो दुनियाँ मसान भइसक्थ्यो,  
टुटेको दिलको, फुटेको मुटुको,  
कसिङ्गरैकसिङ्गरको, करङैकरङको थुप्रोझैँ ।  
नत्र त यो दुनियाँ मसान भइसक्थ्यो!  
मसान भइसक्थ्यो!  
उफ्! कतिले आत्महत्या गरिसक्थे!
