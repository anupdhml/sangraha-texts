---
title: छोरीलाई मानचित्र पढाउँदा
author: विजय मल्ल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%9C%E0%A4%AF_%E0%A4%AE%E0%A4%B2%E0%A5%8D%E0%A4%B2
---

रातो रगतले कोरिएको साँध छ  
खेतमा डिल लाएझैँ  
हरे, हरेक राष्ट्रका फाँटमा!  
यो हो भारत, यो हो पाकिस्तान  
हिन्दू-मुसलमानको रगतले मुछिएको  
यही हो रेखा महान्!  
यो जर्मनी, यो इङ्गल्यान्ड  
यो रुस, यो जापान ।  
अणुबमले खाएको,  
हेर नागासाकी, हिरोसिमा!  
हिटलरको भूतले सताएको  
यही हो युरोप कङ्काल,  
यही हो अमेरिका,  
डलरको देश-  
\\'अणुबम\\' को निर्माता  
शान्तिको सन्देश  
जता हेर  
रातो रगतले लाएको छ घेरा  
परेवालाई गन्जकमा बन्द गरेझैँ  
मानिस छन् बन्दी यस खोरमा ।  
मेरी छोरी,  
(कुनै दिन त्यस्तो आउला)  
जब सबले मिलेर,  
हातमा हात गाँसेर,  
अङ्कमालमा बाँधिएर-  
हब्सी, आर्य, मङ्गोल  
पलिनिसियन, द्रविड, काले  
सबले पुछ्नेछन्  
आँखाको प्याला घोप्ट्याएर  
आसुँले त्यो रक्तरेखा ।  
अनि,  
धेरै कालपछि-  
मेरी छोरी,  
कुनै दिन त्यस्तो आउला  
त्यो रातो रेखा खोजे पनि  
तिमी पाउनेछैनौ त्यहाँ ।
