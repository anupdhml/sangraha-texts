---
title: अरण्यगाथा
author: राजेन्द्र भण्डारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%AD%E0%A4%A3%E0%A5%8D%E0%A4%A1%E0%A4%BE%E0%A4%B0%E0%A5%80
---

ठीक मेरो मस्तिष्कबाट सुरु भएर  
तिमीमा टुङ्गिन्छ  
यो जङ्गल ।  
त्यहाँ कति छन् बाघ र भालु सन्देहका  
हामीलाई नै थाहा छैन ।  
त्यहाँ कति स्यालहरू छन् छलका  
हामीलाई नै थाहा छैन ।  
गर्जिने गर्छन् वरिपरि अविश्वासका सिंहहरू  
तिनका गुफा कहाँ छन् ?  
हामीलाई नै थाहा छैन ।  
आनन्दका मजुर  
अनि प्रेमका चखेवा कति छन् ?  
 कति छन् डाँफे--मुनाल हार्दिकताका ?  
 हामीलाई नै थाहा छैन ।  
आफैभित्र गुजुल्टिएर अलमलिएका  
जङ्गल भयौँ तिमी र म ।  
बिर्सनुपर्ने कुराजत्तिकै नजिक  
अनि फेरि त्यत्तिकै टाढा भयौँ तिमी र म ।  
तिम्रो र मेरो सम्बन्धको वनमा  
कहीँ--कतै फलेका होलान् मीठा--मीठा बयर,  
अमारो, अम्बक र नसपाती ।  
कहीँ--कतै नुहेका पनि होलान् लटरम्म भएर  
अनार, अङ्गुर र ऐँसेलु पारस्पर्यका ।  
तर हामीलाई थाहा छैन ।  
हामीलाई यत्ति थाहा छ  
कि एउटा सिंह सधैँ गर्जिरहन्छ  
तिम्रो र मेरो बीचमा  
त्यो किन गर्जिरहन्छ ?  
हामीलाई नै थाहा छैन ।
