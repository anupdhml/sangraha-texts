---
title: हृदयको बालक
author: तुलसी दिवस
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A4%E0%A5%81%E0%A4%B2%E0%A4%B8%E0%A5%80_%E0%A4%A6%E0%A4%BF%E0%A4%B5%E0%A4%B8
---

समयको गोरो अनुहारमा  
रातले जब अँध्यारो हाँडीको मोसो पोत्छ,  
आकाशको नीलो ढक्कीमा  
जब फूल उठेका ताराहरु सजिन्छन्  
मेरा थाकेका इन्द्रियहरु  
आफूलाई हराउँछन् -  
हराएको तेज खोजेर;  
तर मेरो हृदयमा सुँकसुँकाउँदै  
निदाएको बालक बिम्झन्छ-  
एक्लो एकलकाँटे सिरेटोले छोएर ।  
बगरको ढुङ्गा झैँ  
चिसो भुइँमा नाङ्गै  
आफूलाई लडाएको पाएर एक्लै  
उसको हात-खुट्टा अनुहार  
अङ्ग-प्रत्यङ्ग बोल्छ-  
म चिसो हिउँ भइसकेँ  
म नीलो यूँ भइसकेँ  
मलाई मुटुको मकलमा सेकाएको हातले  
मायाको चिल्लो लाइदेऊ !  
कलङ्कको कालो टीका मेट् न  
टुकुचाको पुलमा अफालिएको बालकको झैँ  
मेरो पनि नाभि काटिएको छैन,  
कसैको पनि म हुन सक्छु  
ए, स्वर्ग जानबाट बञ्चित अपुता हो !  
म ति म्रै छोरा हु - बाँच्न जन्मेको मान्छे ।  
मलाई स्नेहको थाङनामा बेरेर  
मेरो निराशाको सर्दी हुर्काइदेऊ !  
मलाई आनन्दको छाया होइन  
जीवनको माया देऊ !  
जानी-नजानी सकी-नसकी  
अनायासै उसको आवाज फुट् छ - "मा !"  
आँसु अनि अरस्तू भएर बोल्छ-  
मानिस सामाजिक प्राणी हो  
मलाई समाज चाहिन्छ ।  
आत्मामा आकाश-वाणी हुन्छ -  
हृदयको अँध्यारो मेट् न  
हृदयकै उज्यालो चाहिन्छ ।
