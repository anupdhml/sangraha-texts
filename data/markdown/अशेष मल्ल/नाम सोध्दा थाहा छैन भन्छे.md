---
title: नाम सोध्दा थाहा छैन भन्छे
author: अशेष मल्ल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%B6%E0%A5%87%E0%A4%B7_%E0%A4%AE%E0%A4%B2%E0%A5%8D%E0%A4%B2
---

घाँसकोपहाड पिठ्यूँमा छ  
घाम अस्ताउन लागेको छ  
र उक्लिरहेकी छे उकालो  
नाम सोध्दा 'थाहा छैन' भन्छे  
परिचय हराएकी  
आफैदेखि टाढा  
बिनामूल्य जीवन बाँचेकी  
को होली ऊ ?  
पखेटा फडफडाएर  
खोरबाट झिसमिसे झर्दा--नझर्दै  
कुचो भएर आँगनभरि बिच्छिने  
भर्खर बाह्र नाघेकी  
दुलाहा खोज्दै बाबु बेँसी झरेको छ  
उकालो चढिरहेकी छे ऊ  
जङ्गलका काँडाहरूसँग खेल्दै  
फुल्न बिर्सेकी  
को होली ऊ ?  
चुलो, जङ्गल, कुवा र गोठको स्कुलमा  
कसौँडी, गाग्री, घाँस र दाउराका अक्षरहरू पढ्दै  
जीवनको परीक्षामा हाम फालेर  
सधैँअनुत्तीर्ण  
आफैँलाई बिर्सेकी  
थकित  
विश्रामहीन यात्रामा हिँडेकी  
नाम सोध्दा थाहा छैन भन्छे  
को होली ऊ ?
