---
title: मेरो आँखालाई राख्ने फूलबारी छैन
author: हरिभक्त कटुवाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A4%B0%E0%A4%BF%E0%A4%AD%E0%A4%95%E0%A5%8D%E0%A4%A4_%E0%A4%95%E0%A4%9F%E0%A5%81%E0%A4%B5%E0%A4%BE%E0%A4%B2
---

मेरो आँखालाई राख्ने फूलबारी छैन, तिम्रो मुहारमा राखूँ कि  
मेरो बतासलाई बाँध्ने सुगन्ध छैन, तिम्रो निश्वासमा राखूँ कि  
पहाड भन कि मदेश फाँट घुमेकै म पनि  
बैशाख भन कि पानीको रिमझिम रुझेकै म पनि  
त्यसरी पनि जीवन झुल्छ जसरी फुल्छ वन  
बाँड्नलाई बाँकी रहेन केही बाँकी छ यौटै मन  
मेरो यही मनलाई राख्ने घुम्तीघर छैन  
तिम्रो दोकानमा राखूँ कि  
उदास भन कि खुसी भन कि भएकै म पनि  
राम्रा नराम्रा दुबै नै थरी भएकै म पनि  
जता नै पनि जोबन फुल्छ जसरी फुल्छ फूल  
मायालु मात्र बेग्ला र बेग्लै मायाको एउटै फूल  
मेरो मायालाई राख्ने झ्यालखाना छैन  
तिम्रो नजरमा राखूँ कि
