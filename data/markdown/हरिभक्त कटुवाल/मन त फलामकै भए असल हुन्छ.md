---
title: मन त फलामकै भए असल हुन्छ
author: हरिभक्त कटुवाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A4%B0%E0%A4%BF%E0%A4%AD%E0%A4%95%E0%A5%8D%E0%A4%A4_%E0%A4%95%E0%A4%9F%E0%A5%81%E0%A4%B5%E0%A4%BE%E0%A4%B2
---

मन त फलामकै भए असल हुन्छ  
न घात--प्रतिघातमा रुन्छ,  
न सयपत्री र बाबरीले बाटो थुन्छ  
मन त फलामकै भए असल हुन्छ  
कसैले चिमोट्यो  
एक कप्टेरो त्यतै टाँसियो,  
कसैले एउटा मुस्कान फ्याँक्यो  
उसैको पछ्यौरीमा गाँसियो;  
जहिले पनि जलेकै छ,  
जता पनि ढलेकै छ,  
मनको बह कसैसित नकह  
कसले बुझ्छ, कसले सुन्छ ?  
मन त फलामकै भए असल हुन्छ ।  
वसन्तमा वन फुल्यो---  
मन उतै भुल्यो,  
बैँसले जाऊँ है भन्न लाग्यो---  
पीर झन् ठूलो;  
आकाश देख्यो आकाश जत्रै  
बतास चल्यो बतासजस्तै,  
नौनीजस्तो मेरो मनलाई  
जसले पायो उसले छुन्छ;  
 त्यसैले पनि---  
मन त फलामकै भए असल हुन्छ ।
