---
title: रहर
author: हरिभक्त कटुवाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A4%B0%E0%A4%BF%E0%A4%AD%E0%A4%95%E0%A5%8D%E0%A4%A4_%E0%A4%95%E0%A4%9F%E0%A5%81%E0%A4%B5%E0%A4%BE%E0%A4%B2
---

बा, पाठशाला जान्नँ म  
इतिहास पढाइन्छ त्यहाँ मरेका दिनहरूको  
खिया लागेका कलका पुर्जाहरू जस्तै  
गणितका शुत्रहरू पनि साह्रै पुराना भइसके  
रहर छैन मलाई बाँचिदिने  
केवल इतिहास पानाहरूमा,  
मैले त बाँच्नुपर्छ आउने दिनहरूमा  
इतिहासको गतिलाई उछिनेर  
इतिहासभन्दा बढी अरु केही भएर  
त्यसैले बा, पाठशाला जान्नँ म  
इतिहास पढाइन्छ त्यहाँ मरेका दिनहरूको  
फ्रेम हालेर राख्ने आदर्शभन्दा  
भोग्न सकिने आदर्श मलाई राम्रो लाग्छ  
बनिसकेको बाटामा हिँड्नभन्दा  
बाटो बनाउँदै हिँड्न रहर लाग्छ।  
इतिहासका ठेली होइन  
एउटा कोदालो चाहिन्छ मेरो पाखुरालाई  
योजना होइन  
पैतालाले नाप्नु छ मैले प्रत्येक अग्ला टाकुरालाई  
र गर्नु छ भुक्तान जम्मै  
धरतीले बोकाएका ऋणहरूको  
बा, पाठशाला जान्नँ म  
इतिहास पढाइन्छ त्यहाँ मरेका दिनहरूको।
