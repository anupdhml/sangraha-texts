---
title: पोखिएर घामको झुल्का भरि संघारमा
author: हरिभक्त कटुवाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A4%B0%E0%A4%BF%E0%A4%AD%E0%A4%95%E0%A5%8D%E0%A4%A4_%E0%A4%95%E0%A4%9F%E0%A5%81%E0%A4%B5%E0%A4%BE%E0%A4%B2
---

पोखिएर घामको झुल्काभरि सङ्घारमा  
तिम्रो जिन्दगीको ढोका खोलूँ-खोलूँ लाग्छ है  
सयपत्री फूलसितै फक्री आँगनमा  
बतासको भाका टिपी बोलूँ-बोलूँ लाग्छ है  
कति-कति आँखाहरू बाटो छेक्न आँउछन्  
परेलीमा बास माग्न कति आँखा धाँउछन्  
यति धेरै मानिसका यति धेरै आँखाहरू  
मलाई भने तिम्रै आँखा रोजूँ-रोजूँ लाग्छ है  
उडूँ-उँडू लाग्छ किन, प्वाँख कहिले पलायो  
मनको शान्त तलाउको पानी कसले चलायो  
आफैँलाई थाह छैन कसलाई थाह होला  
त्यसैले त तिमीसँग सोधूँ-सोधूँ लाग्छ है
