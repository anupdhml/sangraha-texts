---
title: जीवन: एक दृष्टि
author: हरिभक्त कटुवाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A4%B0%E0%A4%BF%E0%A4%AD%E0%A4%95%E0%A5%8D%E0%A4%A4_%E0%A4%95%E0%A4%9F%E0%A5%81%E0%A4%B5%E0%A4%BE%E0%A4%B2
---

घरि घरि हावा भरिरहनु पर्ने  
पङ्कचर भएको-  
बाइस्कलको ट्यूब जस्तो यो जीवन  
कति टिठलाग्दो छ !  
टाल्यो- उप्किन्छ  
उप्किन्छ- टाल्यो  
टाल्दा टाल्दै टाल्ने ठाउँ नै हराइसक्छ  
र पनि नटाली धर छैन  
नगुडी चक्कालाई सुख छैन !  
गुड्दा गुड्दै जब असंख्य भ्वाङ पर्छन्  
टाल्नै नसकिने- ट्युबमा  
अनि फेकिन्छ निर्दयतापूर्वक  
डष्टबिनमा वा कुनै नालीमा ।  
घरि घरि हावा भरिरहनु पर्ने  
पङ्कचर भएको-  
बाइस्कलको ट्यूव जस्तो यो जीवन  
कति टिठ्लाग्दो छ !!
