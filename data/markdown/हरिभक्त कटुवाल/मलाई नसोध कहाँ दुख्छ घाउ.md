---
title: मलाई नसोध कहाँ दुख्छ घाउ
author: हरिभक्त कटुवाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A4%B0%E0%A4%BF%E0%A4%AD%E0%A4%95%E0%A5%8D%E0%A4%A4_%E0%A4%95%E0%A4%9F%E0%A5%81%E0%A4%B5%E0%A4%BE%E0%A4%B2
---

मलाई नसोध कहाँ दुख्छ घाउ  
म जे छु ठिकै छु बिथोल्न नआऊ।  
मेरो जिन्दगीमा सधैं यो उदासी  
सकेकै छु जिउन कहीले नहाँसी  
मेरो चाहन हो तिमी हाँसे पुग्छ  
मेरो घाउ तिमी नहाँसे पो दुख्छ  
यसैले म भन्छु तिमी मुस्कुराऊ  
मलाई नसोध कहाँ दुख्छ घाउ।  
कतै बिरानीमा हराएँ भने म  
कतै बेहोसिमा कराएँ भने म  
मेरो प्राप्ती त्यही यती ठाने पुग्छ  
मेरो घाऊ तिमी नहाँसे पो दुख्छ  
अँध्यारोमै छोड दियो नजलाऊ  
मलाई नसोध कहाँ दुख्छ घाउ॥
