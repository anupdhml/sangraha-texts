---
title: सल्लाझैँ सुसाउँदै
author: प्रमोद स्नेही
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A4%AE%E0%A5%8B%E0%A4%A6_%E0%A4%B8%E0%A5%8D%E0%A4%A8%E0%A5%87%E0%A4%B9%E0%A5%80
---

जीवनको लय सधैँ  
एउटै गतिमा नबग्दो रहेछ ।  
मृगतृष्णा बोकेर आँखामा  
वर्षौ भयो ।  
यो वृद्धआश्रमको आँगनमा  
पहार ताप्दै  
आफैलाई झूठो आश्वासन दिएर  
पर्खिरहेछु  
कोही आफन्त आएर  
पुस्छ कि आँसु  
बुझ्छ कि मनभरिका  
असङ्ख्य पीडाहरू  
जब आफ्नै छायाले  
घात गायो  
थुप्रै छन् मेरा आफन्तहरू  
तर म  
एक्लै बाँचिरहेको छु  
सल्लाको बूढो रुखझैँ सुसाउँदै  
मलाई आफ्नै छायाले लखेट्यो  
मलाई आफ्नै मायाले बिझायो  
सधैँ-सधैँ कणर्ालीको  
भेल बगाउँदै  
गालाको पाटोमा  
डुब्न लागेको घाम भएको छु ।  
जीवनको अन्तिम दिनहरू  
आमन्त्रण गर्दै ।  
समयले यतिखेर  
लौरा थमाई दिएको छ ।  
यही लौराको सहारामा उभिएर  
मैले अझै कति मृगतृष्णामा भुल्दै  
बाटो हेर्नुछ ।  
यसरी एक्लै बाँच्नु पर्दा  
रुँदै रुँदै हाँस्नु पर्दा  
मन अडिने ठाउँ नै छैन ।  
नसोध्नुस् विनति नसोध्नुस्  
पत्रकार महोदय ।  
मेरो आफन्तलाई लाज हुनेछु ।  
उनीहरूको प्रतिष्ठानमा दाग लाग्नेछ ।  
मेरो आफन्तको नाम ठेगाना ।  
मलाई यसरी नै  
भत्किएर आफैभित्र बाँच्न दिनुहोस् ।  
बल्लबल्ल समालेको  
आफ्नो मनलाई  
दुःखी तुल्याउन नआउनुहोस् ।  
मलाई आफ्नै अलिनो  
खुशीहरूमा एक्लै हाँस्न दिनुहोस् ।
