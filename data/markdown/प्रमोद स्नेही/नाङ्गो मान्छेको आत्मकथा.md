---
title: नाङ्गो मान्छेको आत्मकथा
author: प्रमोद स्नेही
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A4%AE%E0%A5%8B%E0%A4%A6_%E0%A4%B8%E0%A5%8D%E0%A4%A8%E0%A5%87%E0%A4%B9%E0%A5%80
---

नाङ्गो मान्छेको आत्मकथा  
नाङ्गो मान्छेहरूको शहरमा  
स्वयं लाजले आत्महत्या गर्यो ।  
कपडाहरू दन्त्यकथाहरूमा  
परिभाषित भए ।  
केही मान्छेहरू राम्रा  
र महँगा कपडाहरू  
लाएर पनि  
सर्वाङ्ग नाङ्गो छन् ।  
उनीहरू नाङ्गिइसके  
अब लुगाहरूले उनीहरूको  
लाज कदापि छोप्दैन ।  
फगत  
भ्रम छ उनीहरूमा  
लुगा लगाएर लाज  
छोपिएको छ भन्ने  
तर यथार्थमा उनीहरू  
नाङ्गो छन्  
सर्वाङ्ग नाङ्गो  
तर केही मान्छेहरू भने  
नाङ्गो छन् ।  
आदिम प्राचीन युगका  
जङ्गली मान्छेहरू झैँ  
तर उनीहरूको लाज  
छोपिएको छ, ढाकिएको छ ।  
सर्वाङ्ग नाङ्गो भएर पनि  
लुगाविहीन भएर पनि  
उनीहरू नाङ्गो छैनन् ।  
लाज स्वयं यी नाङ्गो  
मान्छेहरूको रक्षार्थ  
पहरा दिइरहेछ ।  
कतै  
कपडाहरू लाएर पनि  
नाङ्गा बनेका मान्छेहरूले  
नाङ्गा भएर पनि  
नाङ्गा नदेखिएका मान्छेहरूको विरोधमा  
कतै आगो भएर  
कतै बहस त गरिरहेका छैनन् ?
