---
title: यो सन्दिग्ध परिवेश…
author: केदार गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%87%E0%A4%A6%E0%A4%BE%E0%A4%B0_%E0%A4%97%E0%A5%81%E0%A4%B0%E0%A5%81%E0%A4%99
---

सधैँजस्तो  
आज बिहान पनि  
झ्यालबाट देखिने  
भकेम्लोको रूखबाट  
एक हूल कागहरूले  
कुनै नयाँ नितान्त आवश्यक  
सूचना दिएझैँ---  
आफ्ना नाम---  
आफै पुकारिरहेछन्;  
तर किन, कसलाई, केको चासो?---  
ती कागहरूले...  
आँगनमा चरिरहेका चिङ्नाहरू  
ढुकिरहेछन् कि ?---  
कतै चुलाको वरिपरि राखिएका---  
 खुल्ला तसला र कराहीका खानाहरू  
हेर्दै पो छन् कि ?---  
नत्र त्यही भकेम्लोका  
पाकेका अमिला दानाहरू ठुँगेर  
आफ्ना नाम र अभिनय प्रदर्शन गराएर  
त्यहाँबाट कतैउडेर जाने हुन् कि ?  
कसैलाई केही पो भइहाल्यो कि जस्तो...  
ठूलो सङ्कोचमा डुबाइराखेर---  
ती कागहरू भुरुरु उड्दै फेरि---  
कुनै अनिश्चित दिशातिर अदृश्य हुन्छन् ।  
यस्तो सन्दिग्धता केलाई हो?---  
 तर, बिहानपिच्छे  
सधैँ यस्तो---  
परिवेश छाइरहन्छ ।
