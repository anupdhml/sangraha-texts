---
title: सिमानाको धार र पाइतालाहरू…
author: केदार गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%87%E0%A4%A6%E0%A4%BE%E0%A4%B0_%E0%A4%97%E0%A5%81%E0%A4%B0%E0%A5%81%E0%A4%99
---

समयको---  
हातदेखि चिप्लिएर  
लडिरहेछन् केही वस्तुहरू  
ठाउँ खोज्नलाई कि टुक्रिनलाई  
कोही सही अर्थ लाइरहेछन् कि ?  
परिवर्तन भइरहेछ---  
शब्द र सिद्धान्तहरूमा  
कायम राख्नलाई मात्र मर्यादाको  
परिणाम क्रिया र कर्ताका भुलेर  
फगत अनुक्रम मिलाउनलाई लहर बटुलेर आकाङ्क्षाको।  
प्रक्रिया त होस्---  
कुनै नयाँ प्रतिक्रिया जन्माउनलाई  
किन त्यही योजना र कार्यक्रममा  
सामूहिक दृष्टिको हनन गरेर व्यक्तिगत धारणामा  
समस्त समूहको समुद्रलाई बगाएर सुकाउन दिइरहनु ?  
 पानी सुकेर आगो बलिरहेछ---  
कहीँ कसैको घर उडेर भत्किरहेछ ।  
भ्रम र भयको भुमरीमा बौलाएर भाग्नलाई  
सबै आफ्नै बाटो लड्दै, उठ्दै हावामा दगुरिरहेछन्  
सिमानासम्म पुग्ने दूरी कति र कस्तो छ ? पछ्याइरहेछन् ।।
