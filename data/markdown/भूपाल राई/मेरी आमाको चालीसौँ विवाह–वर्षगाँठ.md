---
title: मेरी आमाको चालीसौँ विवाह–वर्षगाँठ
author: भूपाल राई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A4%BE%E0%A4%B2_%E0%A4%B0%E0%A4%BE%E0%A4%88
---

चालीस सालअघिदेखि  
निरन्तर  
मेरी आमाले चलाइआउनुभएको  
भान्छाको कल्लु हाँडी  
अचानक फुट्यो  
कहीँकतै खैलाबैला मच्चिएन  
बाबाले पनि कसैलाई आँखा तरेर हेर्नुभएन ।  
मात्र एक छपाक  
थियो भन्ने कुने नभएको बस्तु  
समुंद्रमा खस्ताको एक अपलाप  
आफ्नै बुढेसकालको हातमाथि  
आमाले थुक्दै गर्नुभएको अभिश्राप, र  
आवाजले तर्सिएर  
छेउमा रोइरहेको बालक  
यसबाहेक  
कहीँकतै हल्लीखल्ली मच्चिएन  
मात्र बाबा भन्दै हुनुहुन्थ्यो  
"अचेल बजारमा हाँडी उस्तो महँगो छैन..... "  
त्यसमा बफाइने जाउलोको नलीहाडमाथि  
फेरि अर्को चौथो पुस्ताले  
यस घरको वंशज--धुरी उचालिरहेको थियो  
त्यसमा उम्लिएको गहतको रगत पिएर  
म यत्रो भएको थिएँ  
तिहारको खुर्सानी र सुँगुरको सुरुवा सम्झेर  
जसरी दाजु चिठी लेख्नुहुन्थ्यो  
तर त्यसको बारेमा  
बाबाले कसैलाई आँखा नतरेझैँ  
दाजुले कहिल्यै केही लेख्नुभएन  
मात्र त्यो फुट्यो, र  
भूतपूर्व भयो ।  
आमाले त चालीस वर्षअगाडि  
बाबासँग एक निर्वयैक्तिक भेँट मात्रै गर्नुभएको थियो  
राति अबेरसम्म त्यो नियन्ता--भेँटलाई त  
बरु त्यही भूतपूर्व हाँडीले धानिराखेको थियो  
बिहान सबैभन्दा पहिले  
अगेनामा त्यही हाँडीले आमालाई माया गथ्र्यो  
त्यसको कालो मोसोले  
कैले आमाको हातमा म्वाइँ खान्थ्यो  
कैले नाकमा, गालामा र  
कैले हातले कपाल पन्छाउँदा  
त्यो म्वाइँ  
कन्चटमा सथ्र्यो  
त्यसको हरियोझैँ टल्कने  
गाढा कालो रङ  
आमाको जिन्दगीको एक हिस्सा बनिसकेको थियो ।  
अचानक  
त्यो फुट्यो  
घरमा उपस्थित कसैले दुःख प्रकट गरेनन्  
केवल आमा मात्रै  
आफ्नो हातमा आफ्नै आयु छोडाएर  
पोते उनेझैँ  
उदास--उदास  
छरिएका टुक्राहरु टिपिरहनुभएको थियो........  
ल भन्नुस,  
चालीस वर्ष अघिदेखिको निरन्तरतालाई  
टक्क रोकेर  
अचानक फुटेको त्यो भूतपूर्व हाँडीसँग  
के सातवटा मोहर मात्र फुटेको थियो ?
