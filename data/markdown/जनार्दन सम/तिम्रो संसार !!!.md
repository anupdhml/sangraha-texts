---
title: तिम्रो संसार !!!
author: जनार्दन सम
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A4%A8%E0%A4%BE%E0%A4%B0%E0%A5%8D%E0%A4%A6%E0%A4%A8_%E0%A4%B8%E0%A4%AE
---

ए संसार बनाउने कर्मी ! देखें तिम्रो संसार !!!  
यो पृथ्वी बनायौं झारपात र वृक्ष प्राणीहरु उमार्‍यौ,  
रङ्गी चङ्गी चरा उडायौ, भूकम्प बाढी ज्वालामुखी फुटायौ,  
आफ्नै घरबार परिवारलाई भत्कायौ मार्‍यो बिगार्‍यौ ।  
यो बालक्रीडा जस्तो या उन्मत्तको काम जस्तो हेरें तिम्रो संसार !!  
सुख सम्पत्ति सौन्दर्यले पल्काउंछौ, दुःख उमाल्न, त्यो सँधै दिंदैनौ ।  
मान्छेको रगत मान्छेले चुस्छन्, खेल्छन् रगतको होरी आफसमा तिमी हेर्दैनौ ।  
हरिकङ्गवल कराउँछ, रुन्छे अबला, रोगी चिच्याउँछ, त्यो निनाद तिमी सुन्दैनौ ।  
यो शिरमा दुःख आँसु आँखामा, सुस्केरा अोठमा मुटुमा "ढुक ढु्क"  
कर्मीको बच्चाले जस्तो कस्तो कथा पुतली बनायौ, भोगें तिम्रो संसार !!!  
कि संसारको कर्मी, म होइन भन तिम्रो बदनाम नहोला ।  
कि संसारलाई नित्य स्वर्ग बनाऊ तिम्रो नाम होला ।  
यदि उद्योग नगरी, तिम्रै भरपरी, मानव समाज वनवासी होला ।  
प्रकृति विरुद्ध लड्ने शस्त्र नरची, वैज्ञानिक चूप रहला त,  
वगत्‌को झन् कस्तो चित्र हुँदो होला ।  
बनाउँछौं जे त्यो बिगार्न, अनि जन्माउँछौं जो त्यो मार्न  
यो तिम्रो छल हो या भूल अथवा खेल कि त उन्माद नै हो ।  
नजान्नेले बनाएजस्तो -  
अनित्य क्षणिक यो सब जाने बुझें तिम्रो संसार !!!  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
