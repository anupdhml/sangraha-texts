---
title: विरहिणीउपर सखीको प्रश्न
author: श्यामजीप्रसाद शर्मा अर्याल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%AF%E0%A4%BE%E0%A4%AE%E0%A4%9C%E0%A5%80%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B6%E0%A4%B0%E0%A5%8D%E0%A4%AE%E0%A4%BE_%E0%A4%85%E0%A4%B0%E0%A5%8D%E0%A4%AF%E0%A4%BE%E0%A4%B2
---

चन्द्रतुल्य मधुरो सुख-कारी  
जो थियो वदन-मण्डल भारी ।।  
देख्दछू म उहि मन्द उजार  
के भयो र तिमि छयौ दिकदार ? ।।१।।  
गोल गोल दुइ कोमल गाला  
लाल लाल बहुतै रस-वाला ।  
लालिले रहित देख्दछु आज  
छैन हाय ! किन ठीक मिजाज ? ।।२।।  
प्राणतुल्य दिलको दिलदार  
कण्ठको पनि मनोहर हार ।  
के भयो र वलपूर्वक तानी  
फ्याँक्दछयौ ? प्रिय सखी ! दिक मानी ।।३।।  
कस्तुरी, कपुर, कुंकुम भारी  
गन्धसार अत्ति शीतल-कारी ।  
बस्तछयौ शरिरमा नलगाई  
पोल्छ कि प्रिय सखी ! तिमिलाई ? ।।४।।  
केश-पाश पनि कत्ति नबाटी  
झोक्रिएर यसरी बनि लाटी  
के जपेर मनमा दिनरात  
बस्तछयौ ? नगरि क्वैसित बात ।।५।।  
वेश वेश कपडाहरु भारी  
भूषणादिक पनी पर सारी ।  
खालि अज जिमिमा अलपत्र  
पर्दछयौ पिर छ के मनभित्र ? ।।६।।  
बागमा फुलहरु फुलदामा  
बास विघ्न मधुरो बहँदामा ।  
लाग्छ विघ्न झरको तिमिलाई  
के भयो मनन दर्द मलाई ।।७।।  
मन्द मन्द गतिले चलि बात  
वृक्षका हिलदछन् सब पात ।  
देखि त्यो अनि मनोहर छाँट  
लाग्छ हाय ! किन अज उराठ ? ।।८।।  
बागमा डुलि-डुली रसवाला  
पुष्प छानि टिपदै गुँथि माला ।  
बस्तथ्यौ अघि खुशीसित पैर्ही  
आज तेहि हुनगो किन वैरी ? ।।९।।  
बोलि बिघ्न मधुरो गरि आज  
वृक्षबीच बसि कोकिलराज ।  
बोलदा पनि अहो ! तरसन्छयौ  
के भयो र तिमि काँतर हुन्छयौ ? ।।१०।।  
मन्द मन्द जति चल्छ समीर  
ढल्दछयौ उति भयेर अधीर  
हाय ! के हुन गयो तिमिलाई  
लौ न लौ सखि ! बताउ मलाई ।।१२।।  
पूर्ण-चन्द्र अति शीतल खाश  
देखद गगनमध्य प्रकाश ।  
बस्तछ द्यौ किन मुहार झुकाई  
ताप हुन्छ कि हरे ! तिमिलाई ।।११।।  
खोपिबीच रति शान्ति नपाई  
वागका बिच डुलूँ भनि जाई ।  
पक्षिको सुनि मधुर अलाप  
गर्दछयौ किन अघोर विलाप ? ।।१३।।  
खेलबाडतिर चित्त हटाई  
रातभर् नसुति देह गलाई ।  
श्वास लामु मुखदेखि निकाली  
हाय ! हाय !! गरछयौ किन खाली ? ।।१४।।  
(\*सूक्तिसिन्धु (फेरि), जगदम्बा प्रकाशन, २०२४)
