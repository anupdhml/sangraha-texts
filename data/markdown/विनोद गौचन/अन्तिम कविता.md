---
title: अन्तिम कविता
author: विनोद गौचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%A8%E0%A5%8B%E0%A4%A6_%E0%A4%97%E0%A5%8C%E0%A4%9A%E0%A4%A8
---

म कसको कविता लेखूँ ?  
नाम्लोले थाप्लो खाएको  
धादिङको भरियाको कविता लेखूँ कि  
जमिन्दारबाट सताइएको  
धनगढीको कमैयाको कविता लेखूँ ?  
म कसको कविता लेखूँ ?  
दैलेखमा ढुङ्गे पहरा फोर्ने  
ज्यामीको कविता लेखूँ कि  
कर्णाली वगरमा गिट्टी कुट्ने  
सुत्केरी आमाको कविता लेखूँ ?  
म कसको कविता लेखूँ ?  
स्याङ्जा पुतलीबजारमा  
सुन्तला बेच्ने विधुवाको कविता लेखूँ कि  
जुम्ला खलङ्गामा माग्न बस्ने  
टुहुराको कविता लेखूँ ?  
म कसको कविता लेखूँ ?  
मेरो कविताले कसैको दुःख बुझ्दैन भने  
मेरो कविताले कसैको आँसु पुछ्दैन भने  
व्यर्थै म किन कविता लेखूँ ?  
म आफूमात्र अघाएर किन धोकाको कविता लेखूँ ?  
आफूमात्र लगाएर  
किन नाङ्गाका कविता लेखूँ ?  
जेजति कविता लेखेँ, लाग्छ, अन्जानमै लेखेँ  
जे जस्ता कविता लेखेँ, लाग्छ अज्ञानमै लेखेँ  
अब उप्रान्त  
म कविता लेख्दिनँ, यही नै हुनेछ मेरो अन्तिम कविता ।
