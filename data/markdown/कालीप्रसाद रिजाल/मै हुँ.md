---
title: मै हुँ
author: कालीप्रसाद रिजाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%BE%E0%A4%B2%E0%A5%80%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B0%E0%A4%BF%E0%A4%9C%E0%A4%BE%E0%A4%B2
---

पर्वतहरूमा सुमेरु हुँ म  
नदीहरूमा  
महाकाली, टनकपुर हुँ म  
वृक्षहरूमा रक्तचन्दन हुँ म  
विमानहरूमा लाउडा हुँ म।  
म सहस्र छु, अनेक छु  
अनेक भएर पनि एक छु  
कर्ता पनि, कारण पनि  
कर्म पनि मै हुँ  
पाप, पुण्य, धर्म पनि  
अधर्म पनि मै हुँ  
सबै अधिकार शक्ति  
मैबाट निःसृत हुन्छन्  
सबै मूल्य, मान्यता  
मैबाट स्थापित हुन्छन्  
म स्वयम्भू, मेरो कसैप्रति जवाफदेही छैन  
कुनै विधान, संविधानले मलाई छुँदैन।  
सबै यज्ञ, अनुष्ठानहरूको अधिष्ठाता  
युगको प्रणेता हुँ म  
नेताहरूको पनि नेता  
महानेता हुँ म  
नेपथ्यमा बसेर म नै गराउँछु  
प्रपञ्च भाँतीभाँती  
तर, कमलजस्तै ओभानो छु  
सदैव पानीभन्दा माथि।  
सबै ग्रन्थ, शास्त्रहरूको मै हुँ सार  
म अज्ञेय, अद्वेत, अपरम्पार  
मलाई बुझेपछि फेरि बुझ्नुपर्ने  
केही रह"दैन  
मलाई पाएपछि प्राप्त गर्नुपर्ने  
जगमा केही छैन।  
सुरमुनि देवगण सबै  
मेरै उपासना गर्छन्  
मेरै भक्ति स्तुति गाएर  
यो भवसागर तर्छन्।  
त्यसैले ए नरहरि, गगनहरू हो !  
विवेक र तर्कको  
जालोलाई फाल  
मैमा समर्पित होऊ  
मलाई अँगाल  
तिमीहरू पनि आऊ  
मेरै शरणमा आऊ  
र धनधान्यसहित  
परमपद पाऊ।
