---
title: मेरो विषयमा
author: कालीप्रसाद रिजाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%BE%E0%A4%B2%E0%A5%80%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B0%E0%A4%BF%E0%A4%9C%E0%A4%BE%E0%A4%B2
---

मलाई मन नपराउनेहरू  
मेरो विषयमा  
अक्सर भन्ने गर्छन्  
यसका कविता त राम्रा हुन्छन्  
गीतहरू पनि राम्रा छन्  
तर मान्छे भने ठीक छैन  
यो सुन्दा मलाई  
अत्यन्त सन्तोष  
परम गौरवको अनुभव हुन्छ  
मेरो झन्डै पाँच दशकको  
साहित्यसाधनापछि  
आज आएर कसैले मलाई  
मान्छे त बेस हो  
तर कविता र गीत भने राम्रा छैनन् भनेर  
टिप्पणी गरेको भए  
हे परमेश्वर ।  
मेरो के हाल हुन्थ्यो होला ??
