---
title: बिहान उठ्ने बित्तिकै हिमाल देख्न पाइयोस्
author: कालीप्रसाद रिजाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%BE%E0%A4%B2%E0%A5%80%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B0%E0%A4%BF%E0%A4%9C%E0%A4%BE%E0%A4%B2
---

बिहान उठ्ने बित्तिकै हिमाल देख्न पाइयोस्  
यी हातले सँधैसँधै नेपाल लेख्न पाइयोस्।  
नेपाली श्रम र सिपको प्रभाव दिगन्त फैलियोस्  
मलाई टेकी खुड्किलो यो देश माथि उक्लियोस्  
नेपालको म सन्तती सगर्व भन्न पाइयोस्।  
मलाई छैन चाहना मरेर स्वर्गमा पुगौँ  
छ कामना यही मेरो बरू म नर्कमा परूँ  
जहाँ पुगेपनि तर नेपाली भन्न पाइयोस्।  
यो सूर्य चन्द्रको ध्वजा मेरै रगतले रंगियोस्  
यहीँको जल अँजुलीभर निलेर मर्न पाइयोस्  
स्वदेशको निम्ति यो शिर चढाउन पाइयोस्।
