---
title: यौटा योद्धाको सम्बोधन छोरीलाई
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

यौटा भयानक युद्धपछि तिमी जन्मियौ  
तिम्री आमाको प्रसव-चीत्कारको अन्तिम पङ्क्ति  
तिम्रो अन्तिम भोजन थियो- यस पृथ्वीको।  
जब तिमी आयौ यहाँ...  
अब तिमीसित छैन त्यो  
छैन धरती  
छैन देश  
छैन घर  
छैन त्यो- गर्भको स्वतन्त्रता।  
तिम्रो बाबुको थाकेको बन्दुकको मोहोरीछेउ  
युएनओको आलो छाप लागेको छ  
जसको वरिपरि  
भोका कमिला र हरिया झिँगाहरू घुमिरहेका छन्।  
भोकले  
जब तिमी रोयौ पहिलोपल्ट  
तिम्री आमाले पिलाइन् आफ्नो सपना  
तिमी लामबद्ध भयौ संर्घषमा।  
छोरी!  
जब तिमी टुकुटुकु हिँड्न थाल्नेछौ- यो बाटोमा  
पुतली, फूल, पानी र धुलोसित खेल्न थाल्नेछौ तिमी  
बारुदले चिथोरेको आमाको स्तन चुस्न छोड्नेछौ जब  
तिमीलाई तिम्रो नाम सोधिनेछ- पहिलोपल्ट।  
जब तिमी यी खेत र जङ्गलहरूमा  
गाउन थाल्नेछौ गीत/बगाउन थाल्नेछौ पसिना  
तिमीलाई सोधिनेछ- तिम्रो देश  
आखिर तिमी एक योद्धाकी छोरी हौ  
तर उनीहरूलाई कुनै मतलब हुने छैन- त्यो  
पटक-पटक सोध्नेछन् उनीहरूले तिमीलाई तिम्रो नाम  
तिमी उत्तर दिनेछैनौ ।  
किनकि-  
यस धरतीमा त्यस्ता धरतीहरू छन्  
जसको कुनै नाम छैन  
त्यहाँ तिमी जन्मियौ  
किनकि-  
यस धरतीमा त्यस्ता मानिसहरू छन्  
जसको कुनै धरती छैन  
त्यहाँ तिमी जन्मियौ ।  
त्यसैले तिमी-  
अमेरिकी, चिनिया, रुसी, जर्मनी,  
अफ्रिकी, इराकी, भारतीय वा नेपाली...कुनै  
आरोपित हुनेछौ  
तर त्यो प्रमाणित हुनेछैन  
र, तिमी आफू उभिएको  
भुइँको माटो मुठ्याएर हेर्नेछौ- यो कुन देश हो...-  
अफशोच!  
तिम्रो योद्धाबाबुको मृत्यु भइसकेको हुनेछ!  
तिम्री आमा बन्दी भएको यो शिविरको एकान्तमा उभिएर तिमी  
आफ्नो बाबुको रातो डायरीको अन्तिम पाना पल्टाउनेछौ  
र, खिया लागेको बन्दुक सफा गर्न थाल्नेछौ।
