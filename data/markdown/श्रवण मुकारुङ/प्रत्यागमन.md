---
title: प्रत्यागमन
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

कुन दुःखले उनेको यो माला पहिरिने मान्छे नफर्कदै  
तिमी माटो भइसक्नेछौ  
तिम्रो कोमल हृदयको अनुहार भएर  
आँसुसरिको यौटा सिमल उम्रिनेछ  
र त्यसको अभागी हाँगामा सधैँ घाइते चखेवाले रात काट्नेछ  
तिम्रो कुमारी सपनाको सूर्यले आत्मदाह गरेको आकाशको  
नेपथ्यमा  
उसका आदर्शका आभाहरू चिथोरिनेछन्-- प्रेमका जर्जर तारहरूले  
ऊ ढल्नेछ र उसको इच्छाको समाधिबाट उठेको शोकधुन  
खुनैखुन हुनेछ क्षितिजमा  
तिमीलाई सम्झिनै नसक्ने गरी बिरानिएर/देख्नै नसक्ने गरी  
अन्धिएर  
आइपुग्नेछ : यौटा सम्भावना  
र उसले तिमीलाई खोजिहिँड्नेछ--  
तिम्रो जीवनका प्रत्येक विपक्षहरूलाई कुल्चिँदै  
टाकुरा  
गडतिर  
र पनेला रातका पहाडहरूमा  
रात छिप्पिँदै जानेछ  
र रातले-- तिम्रो सङ्गी त्यो खोलालाई बाँसुरी बनाउनेछ  
पहाड टाढिँदै जानेछ  
र पहाडले-- तिम्रो सङ्गी त्यो गोरेटोलाई मफलर बनाउनेछ  
यी रात र पहाडको निरङ्कुशतालाई  
निर्दोष रुवाइको चक्कुले छेक्लाएर सोध्नेछ उसले--  
 'खोइ मेरो सपनाको आधा भाग... ?'  
   
तिम्रो कण्ठ रोकिनेछ  
र ऊ अथाह विपत्तिको एक बुद्धझैँ  
सिमलका यी अभागी हाँगाहरू लतार्नेछ  
त्यसका बैजनी पातहरूले--  
आफ्नो छातीमा लागेका आँसु र खुनहरू पुछ्नेछ  
मेट्नेछ : शून्यका दाग र पुर्खाका पदचिह्नहरू  
र उम्रिन थाल्नेछन् फेरि फूलहरू ।
