---
title: आमा
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

छोरी!  
जब तिमीले जानैपर्ने भयो स्कूल  
तिम्रो हात समाउन आयो ऊ  
पुर्‍यायो उसले स्कूलको ढोकासम्म  
र आफ्नो काँधबाट झिकेर  
दियो तिमीलाई झोला र टिफिन ।  
फर्किने बेला फेरि  
पुग्यो ऊ त्यही ढोकामा  
तिमीसित माग्यो झोला र हात  
खोलेर आफूजत्ति नै अग्लो छाता  
ओढायो तिमीलाई  
नडढोस् भनेर कलिलो अनुहार  
छेल्यो उसले घामका सहस्र आँखा।  
जब काट्नुपर्ने भयो बाटो  
ट्राफिक झै उभियो ऊ सडकबीच  
र, थामियो व्यस्त शहर केहीछिन  
यसरी आइपुग्यौ तिमी स्कूलको पहिलो दिन घर  
जब तिमी बस्यौ हेर्न कार्टून  
पस्यो ऊ बाथरुम  
धोयो तिम्रो टाई, मोजा र अज्ञानता।  
जब तिमीलाई लाग्यो भोक  
पस्यो ऊ भान्सा कोठा  
मानौं पसिरहेछ दहमा चारो खोज्न पानीचरा  
जब झ्कायौ तिमी आनन्दले  
खायो उसले तिमीले उबारेका खानेकुरा  
तिमीलाई अहँ परेन निद्रा  
र पढ्न थाल्यौ कमिक्स  
अहो! पढिनसक्दै तिमीले अन्तिम पाना  
माझिसक्यो उसले जुठाभाँडा  
पुछ्यो चौका र आइपुग्यो तिम्रो ओच्छ्यान मुनि  
तिमीलाई मन पर्ने भूतको कथा कहन  
यसरी यौटा बालक भयो ऊ तिम्रो आमा।  
.....  
छोरी!  
यसरी यो घरमा थाहै नपाई  
जब तिमी भयौ नअट्ने  
र गयौ प्रेमीको घर  
र उठ्यौ हेर्न अग्लो नयाँ बिहान  
च्यापेर बेहुली लुगा  
निहुरिंदै पस्यौ नयाँ बाथरुम  
अचानक ढक्ढकायो कसैले ढोका  
खोल्यौ तिमीले सुस्तरी  
तब तिमीमाथि फाल्यो कसैले  
बिहेको कमिज र पतलुन  
र बन्यो ऊ लोग्ने।  
वास्तबमा जब तिमी  
उसको छोराको आमा हुन भयौ तयार  
त्यतिबेलै उसले फालेको हो प्रेमीको हृदय  
र ओढेको हो लोग्नेको आवरण।  
हो, झ्स्कियौ तिमी  
जसरी झ्स्किन्छ पृथ्वी भूकम्पमा  
काम्यो तिम्रो मुटु बतासमा सिरुझै  
अनायास सम्झियौ तिमीले बाल्यकाल  
बेस्सरी ढप्कायौ ढोका र बर्बरायौ तिमी  
आमा! आमा!! आमा!!!  
आयो तिम्रो आँखाभरि आमाको जब्बर दुई रुप।  
पहिलो,  
जसले तिमीलाई जन्माउन रोजेकी थिई मृत्यु अर्को,  
जसले मात्र हुर्काउन समाएको थियो तिम्रो हात  
फर्कियो ऊ आफ्नै गाउँ देहात  
म बाबु हुँ मलाई थाहा हुन्छ तिम्रो वेदना।  
छोरी!  
अब खोल्ने छौ तिमीले बाथरुमको ढोका।
