---
title: उत्पत्तिकथा
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

ब्रह्माण्डको रचनापछि  
ईश्वरहरूका पनि ईश्वर- महाईश्वरलाई  
पृथिवीमा आउन मन लाग्यो  
एउटा अकल्पनीय रचनापछिको थकानले  
महाईश्वर  
सुस्ताउन चाहन्थे केही क्षण  
हेरे उनले पृथिवीलाई  
आगोको डल्लो थियो- पृथिवी  
झिके उनले लिङ्ग  
र फेरे पिसाब  
सेलायो पृथिवी ।  
महान् कलाकार थिए- महाईश्वर  
आश्चर्यजनक कुरा त के हो भने  
लिङ्ग उनको कूची  
र पिसाब उनको \\'रङ\\' थियो ।  
जब सेलायो पृथिवी  
महाईश्वरले निथ्य्राउन पिसाब  
अन्तिमपल्ट हल्लाए- लिङ्ग  
र जन्मिए- ईश्वरहरू  
जन्मिए- भुसुना, लाम्खुट्टे, कमिला, वनस्पति  
र जीवजन्तु  
यसरी गरे महाईश्वरले  
आफ्नो रचनाको फिनिसिङ ।  
वास्तवमा यो  
पृथिवीको जन्मदिनको कुरा हो  
भुसुनो थियो- कुखुराजत्रो  
लाम्खुट्टे थियो- खसी, बोका र बङ्गुरजत्रो  
राँगो ?  
त्यो बेलाको एउटा राँगो  
सगरमाथा हो  
कुनै श्रापले भयो मूर्तिवत्  
जो ध्यानस्थ छ अँझै मुक्तिका लागि  
अहो ! कति छन् यस्ता घटना-दुर्घटना  
यो पृथिवी जन्मिँदा घटेका ।  
एक दिन  
चोरेर महादेवको भाङ  
खायो साँढेले  
मात्यो ऊ  
र उफ्रिहिँड्दा यस पृथिवीमा  
पछाडिपट्टकिो देब्रे खुरले  
टेकेछ- यहाँ  
बनेछ- यो खाल्डो  
बिग्रियो पृथिवीको नक्सा  
रिसाए महाईश्वर  
तब अचानक !  
गड्गडायो आकाश  
चम्कियो- बिजुली  
बर्सियो- हिउँ र असिना  
बन्यो विशाल दह  
र दहमा खेल्न थाले माछाहरू  
अर्को दिन  
सपनाको तरबारले  
सपना काट्दै हिँडेका मञ्जुश्री  
रोकिए यहाँ  
देखे- दहभरि माछा  
छामे- जीव्रोले पानी  
लाग्यो उनलाई-  
विशेष हुनुपर्छ यहाँका यी माछाका स्वादहरू  
र काटे- चोभारलाई  
अपसोच !  
पानीको वेगसँगै बगेर गए ती माछाहरू  
मात्र बाँकिरहे-  
स-साना शङ्खेकीरा, भ्यागुता  
र गड्यौलाहरू  
तिनै गड्यौलाका  
ट्रान्स्फर्मेसन रहेछौं हामी  
त्यसैले त  
पृथिवीको त्यो जन्मदिनको  
यतिका वर्षपछि पनि  
घामको प्रत्येक रापसँगै हामी यो खाल्डोमा  
खोजिरहेछौं टाउको लुकाउन- हिलोमा दुलो  
लेखिरहेछौं- कविता  
गाइरहेछौं- गीत  
गरिरहेछौं- राजनीति ।
