---
title: स्व. प्रोफेसर शर्माप्रति
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

-- प्रोफेसर शर्माको चस्माको सिसा चर्केको छ  
-- प्रोफेसर शर्माके चप्पलभित्रको खुट्टा छिप्पेको इस्कुसजस्तो छ  
-- प्रोफेसर शर्माके कमिजबाट टाँकहरू प्रायः खसिसकेका छन्  
-- ब्ल्याकबोर्डमा  
प्रोफेसर शर्माके हात थरथर काँप्छ  
-- प्रोफेसर शर्मालाई दमको रोग छ ।  
सर !  
यसरी गफिन्थ्यौँ हामी--  
क्यान्टिनमा  
चउरमा  
रेस्टुराँमा  
वा कुनै अल्छीलाग्दो सभा--समारोहका पछिल्ला लहरहरूमा ।  
सहरका राता--पहेँला अखबारहरू  
निरीह ज्यापूको आलुको भाउमाथि घुरिरहेका छन्  
पजेरो, आचारसंहिता र निर्वाचन आयोगप्रति चुइँकिरहेका छन्  
पानी, बिजुली, खसीको मासु र ग्याँसको मूल्यादिमा  
स्वयं सत्ताभोगीहरूझैँ गिड्गिडाइरहेका छन्/हिनहिनाइरहेका छन्  
अपसोस--  
कहीँ छैन-- प्रोफेसर्रकोशमाअसामयिक मृत्युको खबर !  
   
कसलाई थाहा छ--  
प्रोफेसर शर्मालाई मिसेज शर्माले छोड्नुका कारणहरू ?  
डेरा सर्दा--  
प्रोफेसर शर्माले एक ट्रक पुस्तक किन बेच्नुभयो ?  
हिँड्ने बेलामा--  
खुद्रा पसलेलाई किन पटकपटक नमस्कार गर्नुभो ?  
प्रोफेसर शर्मा--  
(जसले मलाई एक असल कवि बनाउनुभयो कवि)  
अद्यापि,--  
म सम्झिरहेको छु  
एकनास सम्झिरहेको छु--  
कमरेड...को भूमिगत ताजा प्रणय--प्रीतिभोज  
र  
प्रोफेसर शर्माको दमको दीर्घरोग !
