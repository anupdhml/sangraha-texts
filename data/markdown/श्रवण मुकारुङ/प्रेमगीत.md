---
title: प्रेमगीत
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

अब म तिमीलाई यहीँ छोडेर जान्छु !  
यी जन्तीजस्ता पर्वत  
चराको माला  
बुकी र बतास  
यी सनईजस्ता भन्ज्याङ  
लोकन्ता खोला  
गोधूलि र मौनता  
यी मान्छेका आदिम र आधुनिक दुःखहरू  
कसैलाई थाहा हुनेछैन ।  
अब म तिमीलाई यहीँ छोडेर जान्छु !  
मलाई खोज्दाखोज्दै  
कुनै प्रिय दिन तिर्मी मर्नेछौ  
कुनै इतिहास बन्नेछैन -- त्यो  
मृत्युपर्यन्त पनि भेट्नेछैनौ मलाई  
कुनै युग  
कुनै काल  
कुनै जन्म  
मेरो मन फर्किनेछैन -- कहिल्यै ।  
   
पगली !  
अब म तिमीलाई यहीँ छोडेर जान्छु !  
यहीँ  
बस यहीँ  
यो तिम्रो सिउँदोमा बजिरहेको मेरो आलो रगतको बाँसुरीमा ।
