---
title: मोहन कोइराला
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

कति हिँडेँ हुँला  
यो जीवनमा म कति हिँडेँ हुँला...!  
यसरी--  
कतिपल्ट बिसाएँ हुँला-- अडेसोमा ?  
मेरो सपनाजस्तो  
बगिजाने यो खोलाको पानी  
कहाँ पुग्यो होला अहिले...?  
कठै ! यो रुख  
त्यस्सै बूढो भएछ  
धेरै अघि मलाई--  
यसैमा झुन्डी मरुँ लागेको थियो  
बचाएको थियो-- यही रुखको त्यो यौवनले  
त्यसको गोलो छायाँ  
अझै हिँडिरहेछ-- मेरो कुमकु भएर ।  
कति हिँडेँुँलाह  
यो जीवनमा म कति हिँडेँ हुँला...!  
मैले छोडेर आएकाहरूलाई भन्नु थियो--  
मलाई लिएर आउनू !  
   
मलाई छोडेर गएकाहरूलाई भन्नु थियो--  
पुगेर मलाई भेट्नू !  
उफ् ! यो मध्याह्न  
रगत खाने तिर्खा  
कति निमोठ्नु निधारका यी निमुखा पसिनाहरूलाई ?  
भिज्छ-- सप्पै आङ  
गल्छ-- गोडा  
थाक्छ-- आँत  
मैले त नुनेसओकोर हुँ  
पानीको नाला  
कर्कटपाता ओसारेको हुँ-- पहाडलाई  
यो बाटोका धूलोहरूमा  
कहाँ हराउँछन् कहाँ-- मानिसका पदचिह्नहरू !  
कति हिँडेँ हुँला  
यो जीवनमा म कति हिँडेँ हुँला...!  
धर्ममा मरुँ भने कर्म गरेँ  
धर्र्मैको त आयु हुन्छ/ आयुको त आयु हुन्छ  
हिसाब हुन्छ--  
स्वर्गको कर्मको  
नर्कको कर्मको  
कर्मको कर्मको  
छिः !  
मानिसको कर्म  
कतिपल्ट टेकाएँ हुँला--यो तोक्मा ?  
यसरी--  
सबैलाई सुनाउँछु भनेर आफैँलाई  
कतिपल्ट सुनाएँ हुँला-- आफ्नो गीत... ?  
   
आपत्‌मा सघाउने रामलाई पनि थाहा छैन--  
म कति हिँडेँ ?  
विपतमा सम्हाल्ने मेरी मायालुलाई पनि थाहा छैन--  
म कतिपल्ट लडेँ--लडेँ !  
अरू कसलाई थाहा हुन्छ  
म नरोएको मान्छेको आँसुको कथा--  
कसलाई थाहा हुन्छ... ?  
अहा !  
कति हिँडेँ हुँला  
यो जीवनमा म कति हिँडेँ हुँला...!  
भारी बोकेर कविताको ।
