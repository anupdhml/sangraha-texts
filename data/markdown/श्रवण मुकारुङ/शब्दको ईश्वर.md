---
title: शब्दको ईश्वर
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

जसका लागि समर्पित छन्-- यी शब्दहरू  
उनीहरू बुझ्दैनन्-- यसको अर्थ !  
उनीहरू बुझ्छन्-- बतासको रङ  
आकाशको भाका  
र झरीको मौनता  
मेरा यी शब्दहरू विपरीत-- उनीहरू  
मानिसलाई ठान्छन्-- शब्दको ईश्वर  
र आफ्नै रगतका उज्याला फूलहरू  
चढाउँछन् -- त्यसलाई  
भत्काउन दिन्छन्-- पसिनाका प्रस्तरहरू  
दाँत खसेको कोदालो  
निभ्नलाई बलेको लालटिन  
लहरे खोकी  
र मध्यअसारको चकाभक...  
कति गम्भीर छन्-- शब्दका ईश्वरहरू  
उनीहरूले बुझून् भनेर  
मानिसको शालीनताविरुद्ध मैले  
आफ्ना धारिला शब्दहरूलाई उफारेँ--  
सडक--सडक  
चोक--चोक  
गाउँ--गाउँ  
बस्ती--बस्ती  
पर क्षितिजमा अल्पिरहेका ताराका बथानहरू देखेर  
थाहा हुनुपर्ने हो-- शब्दको जीवन  
एक्ली साँझको सुकसुकाहट सुनेर  
   
फर्किनुपर्ने हो-- त्यो तन्नेरी शब्दको वैरागी अर्थ  
त्यो शून्य रात उसलाई भञ्ज्याङमै भेट्नुपर्ने हो  
--उनीहरूका निश्चल आँखाहरूले  
केहीछिन--  
आलीमा बसेर सुर्ती खानु  
उठेको धुवाँभित्र  
उडिरहेको जहाज र उङिरहेको जून हेर्नु  
ओढिराखेको घुम खस्नु  
हल्लिरहेको बाँसको टुप्पोमा निदाएको कुनै चराले  
आफू मरेको सपना देख्नु  
यी सबै ईश्वरहरू हुन्--शब्दका  
जसका लागि समर्पित छन्-- यी शब्दहरू  
उनीहरू बुझ्दैनन्-- यसको अर्थ ।  
उनीहरू बुझ्छन्-- बतासको रङ  
आकाशको भाका  
र झरीको मौनता
