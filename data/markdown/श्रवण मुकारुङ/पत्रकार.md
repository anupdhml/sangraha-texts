---
title: पत्रकार
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

तिमी छक्क पर्छौ  
कि,  
तिमीजस्तै ऊ  
कुनै होचो घरको मझेरी  
बलेँसी, पँधेरी, जङ्गल  
अँध्यारो छिँडी  
साँघुरो गोठ  
या,  
अस्पतालको कुनैेडब वा परिसरमा  
आफ्नै आमाको कोखबाट  
उसको जन्म भएको हुन्छ  
तिमी अझ छक्क पर्छौ  
कि,  
तिमीजस्तै--  
पहाडको कुनै अपरिचित गाउँको धूलो  
या,  
भित्री मधेसको  
कुनै टोल, खेत, इनार  
आँपको फेद, राजमार्गको छेउ  
अथवा--  
सहरको कुनै गल्ली, डबली  
   
वा पिच रोडहरूमा  
दगुर्दादगुर्दै ऊ हुर्किएको हुन्छ  
उसलाई देखेपछि  
तिमी झन् तीन छक पर्छौ  
तिम्रा जस्तै--  
उसका आँखा, मुस्कान  
र गहिरो आत्मविश्वास...  
अहा !  
उसलाई भेटेपछि त झन्  
तिमी छक्क पर्नुको कुनै सीमौ नरहँदैन--  
'के पत्रकार आफैँमा एक मानिस हो...?!'  
घाम  
एकदम सीधा  
तिम्रो सिउँदोमाथि मस्त छ  
तिमीलाई आज, आकाश हेर्नु छैन  
तिमी  
एकदम उसलाई हेरिरहेछौ एकटकले  
हेर्दाहेर्दै--  
उसका बलिष्ठ पाखुराहरू  
फैलिरहेछन्-- घडीफूलको लहरा भएर  
र तिम्रो मुटु र मस्तिष्कको गोलो पृथिवीलाई  
कस्दै छ बेस्सरी !  
तिमीलाई थाहा छैन--  
प्रजातन्त्र र पत्रकार  
कुन माउ, कुन चल्ला ?  
तर, तिमीलाई थाहा छ  
   
आफू उभिएको भूमि  
सुन !  
जिउँदो देशमा  
पत्रकारको प्रायः हत्या हुन्छ  
र उसको उद्दीप्त अनुहार  
कुनै आतङ्कारीको बूढो बन्दुकको दवासमा  
सविस्तार अवतरित हुन्छ  
तब,  
तिमी छक्क पर्दै पर्दैना  
किनकि--  
तिम्रो सिउँदोको सिन्दूर  
लोकगीत भइसकेको हुन्छ !
