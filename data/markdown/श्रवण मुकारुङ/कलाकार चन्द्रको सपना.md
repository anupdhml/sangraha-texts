---
title: कलाकार चन्द्रको सपना
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

पृथ्वीनारायण शाहको सैनिक भएर  
युद्ध लडेका जाबर शेख  
र उसको सन्तान-  
रियाद शेखको अग्लो तर पुरानो घर  
र त्यसको भुईंतलाको आधा अँध्यारो छिँडीमा  
प्रथम किराती राजा यलम्बरको एक थोपा खुन  
कलाकार चन्द्र रानाहँछा  
जग्गा दलालको नयाँ गाडीको नम्बरप्लेट  
आईएनजीको साइनबोर्ड  
वाईसिएल, युथफोर्स र तरुण दलको ब्यानर  
जातीय संस्थाका लोगो  
मेनपावरको विज्ञापन  
र योगगुरुको कामुक वाणी लेख्दै  
यो बागबजारमा-  
जीवनको भित्ता रङ्गाइरहेछ।  
उसलाई-  
लैनसिं बाङ्देल  
दुर्गा बराल  
मनुजबाबु मिश्र  
वा, किरण मानन्धर  
कोही हुनु छैन।  
हुनु छ केवल- रङहरूको शासक  
र आकारको श्रमिक।  
त्यसैले,  
झुण्ड्याएको छ उसले आफ्नो पसलमा  
(जो सजिलै बिक्री हुनेछ)  
निरीह हिमालहरू  
दुब्ला नदीनाला र जङ्गलहरू  
बीपी कोइराला  
पुष्पलाल  
बाबुराम भट्टराई  
र रिबन बेरिएको अतिथिको व्याज।  
चार फिट एघार इन्चको उचाइ  
सप्रिएको भोगटेजस्तो टाउको  
कवि मोहन कोइरालाको  
फर्सीको जराजस्तै जेलिएको उसको विचार  
तर, स्वयम्भू झै सुन्दर-  
मेरो भाइ- चन्द्र रानाहँछा  
लाहुरे हुन हाइटले दिएन  
सैनिक हुन नाकले दिएन  
जनसेना हुन खै केले दिएन!  
मजस्तै कवि हुन शायद मैले दिइनँ।  
त्यसैले ऊ भएको छ- कलाकार  
जसले-  
सबभन्दा धेरै चलाएको रङ हो- रातो  
सबभन्दा धेरै खेलाएको विषय हो- दुःख  
सबभन्दा भव्य बनाएको चित्र हो- नयाँ नेपालको  
जसलाई ऊ चाहन्छ तुरुन्त बेच्न  
किनभने-  
उसलाई बन्नु छैन महान कलाकार  
मात्रै छोड्नु छ- छिटो  
जाबर शेखको सन्तानको यो पुरानो घर  
र अँध्यारो छिँडी  
र कोर्नु छ उसले-  
उपत्यकाको कुनै कुनामा सपनाको नक्सा।
