---
title: देश खोज्दै जाँदा
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

घाँसको भारी उचाल्न नसकेर  
असिन--पसिन भएकी थिइन्-- दिदी  
मैले सघाएँ,  
उनले भनिन्--  
'भाइ, देश ज्यादै गह्रैँ छ ।'  
ढाकरको पिँधमा टेकुवा अडाउन नसकेर  
भिरालो बाटोमा लर्खराउँदै थिए-- दाइ  
मैले सघाएँ,  
उनले भने--  
'भाइ, देश ज्यादै अप्ठ्यारो छ ।'  
एक बथान बस्तुहरूलाई गोठमा हुल्न नसकेर  
चिच्याई--चिच्याई रुदी थिइन्--बहिनी  
मैले मद्दत गरेँ,  
उनले भनिन्--  
'दाइ, देश नसक्नुको छाडा छ ।'  
कापी--कलम राखेको झोला हराएर उदास--उदास  
घर फर्किरहेका थिए--भाइ  
मैले सान्त्वना दिएँ,  
उनले भने--  
   
'दाइ, देश साह्रै बदमास छ ।'  
मैले जेजति गरेँ  
त्यो  
म आमा बालाई सुनाउन चाहन्थेँ  
तर म के  
घरभित्र पसेको मात्रै थिएँ  
आमा बाका संयुक्त स्वरहरू उर्लिए--  
बद्मास !  
छाडा !  
माटोलाई भार !  
म देश खोजिरहेको थिएँ ।
