---
title: पुरानो मानिस
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

यस धरतीको सबभन्दा पुरानो मानिसलाई मार्न  
सबभन्दा नयाँ कुरा चाहिन्छ  
तिमीसित अब  
केछ त्यस्तो कुरा... ?  
सुधारिएको प्रजातन्त्र ?  
गणतन्त्र ?  
   
अत्याधुनिक बन्दुक  
ट्याङ्क, मिसाइल, रकेटलन्चर  
वा---  
जैविक हतियार  
अथवा---  
अन्तर्राष्ट्रिय गीत... ?  
घर जलाइदियौ घरसँगै---  
उसका बालबच्चाहरू जले  
श्रीमती, दाजुभाइ र इष्टमित्रहरू जले  
उसले लगाएको भाङ्ग्रा, भोटो र गादोजल्यो  
बक्खु, धोती र हाकुपटासी जल्यो  
थाहा छ  
ऊ किन जलेन ?  
उसलाई आतङ्ककारी भन्यौ  
सरकारी गुप्तचर भन्यौ  
तिम्रो चरम यातनाले  
उसका विनयी हातहरू छिनालिए  
निर्दोष आँखा र जिब्रो थुतिए  
घाँटी र खुट्टाहरू गिँडिए  
उसको पृथिवीजस्तो मुटुलाई  
सङ्गिनले उनेर  
विजयको हुङ्कार गर्यौ  
तर थाहा छ  
ऊ किन मरेन ?  
यस धरतीको सबभन्दा पुरानो मानिसलाई मार्न  
सबभन्दा नयाँ कुरा चाहिन्छ  
तिमीसित अब  
केछ त्यस्तो कुरा... ?  
भाषा ?  
धर्म?  
 जाति  
संस्कृति, सम्प्रदाय, राष्ट्रियता वा---  
मानवअधिकार  
अथवा---  
सुप्रिम अमेरिका ?  
तिमीसित अब  
के छ बाँकी त्यस्तो कुरा...  ?  
जसले---  
यस धरतीको सबभन्दा पुरानो मानिसलाई मार्न सक्छ  
के तिमी---  
खेतमा धानको गन्धलाई मार्न सक्छौ ?  
 के तिमी---  
पहाडमा बतासको गन्धलाई मार्न सक्छौ ?  
 के तिमी---  
समुद्रमा पानीको गन्धलाई मार्न सक्छौ ?  
तिमीसित अब  
केछ त्यस्तो कुरा...  
भन । के छ ?  
जसले---  
यस धरतीको पसिनाको गहुँगोरो गन्धलाई मार्न सक्छ ।
