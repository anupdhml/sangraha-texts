---
title: पाउनु
author: भवानी भिक्षु
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A4%B5%E0%A4%BE%E0%A4%A8%E0%A5%80_%E0%A4%AD%E0%A4%BF%E0%A4%95%E0%A5%8D%E0%A4%B7%E0%A5%81
---

मानवलाई उपलब्ध गर, कवि, मान्छेहरुका वनमा,  
बुद्धि र अंग प्रत्यंग, अहन्ता, दम्भ, स्वर्णका कणमा ।  
रुक्ष प्राप्तिको मानिस नै हो हाम्रो बुद्धि-प्रतीक  
तर्क मात्रनै खाइरहेछ-ठीक यो कि बेठीक !'  
हाम्रो सृजना आज--लडाई, दाउँ, पेच, प्रतिघात,  
उत्तेजना मात्र नै पाउँछौ, लभ्य एक आघात;  
भयो दुर्दशाग्रस्त---'मानवी व्यथा',  
कता त्यो हाम्रो संवेदनमा ?  
मानवलाई उपलव्ध गर, कवि,  
तिमि निश्छल-चेतनमा !  
अल्झि रहेछ हाम्रो मानव, भनी भनी "निर्माण"  
बिर्सिरहेछ डर-स्पन्दन, सुतीरहेछ प्राण,  
भूमि गगन औ पूर्व र पश्चिम, शिथिल तथा द्रुत मात्र,  
युगयुगको उपलव्धि नासिकन--भयो यत्तिकै पात्र !  
भनी प्रगति, गति छोडी-- त्यै प्रारम्भ गर्छ,  
त्यो आफ्नो अवरोधनमा,  
मानवलाई उपलव्ध गर, कवि  
मुटुको मानव--मनमा ।  
'ईर्ष्याको वरदान' भएछ, "गतिपथको पाथेय"  
बिर्सी 'स्पर्दा' सहज, मार्नुमा मानव आज अजेय,  
परिवर्तन-पर्याय भएछ केवल "निर्मम हध्वंश"  
भूलिरहेछ, हरे, आज मानव नै मानव-वंश !  
'नाश' आज विश्वास बनायो-  
त्यही आउने मानव स्वयं सृजनमा,  
मानवलाई उपलव्ध गर,  
यस 'केवल मानव- तनमा' ।  
"उर-गुण-रहित विचार" भएछ मानव विच पर्खाल,  
भयो स्व-काराबद्ध मान्छे स्वयम भयो जंजाल,  
रसःरिक्त, अनुभूतिहीन, मानवी धर्म बेहाल,  
मर्मरहित मान्छे भयो मानवताकी कंकाल,  
अब हेला, आशंका नै के धार्य हरे,  
मानवको रित्तोपनमा ?  
मानवलाई उपलव्ध गर, कवि,  
यस उर-निस्पन्दनमा ।  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
