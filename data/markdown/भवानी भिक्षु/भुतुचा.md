---
title: भुतुचा
author: भवानी भिक्षु
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A4%B5%E0%A4%BE%E0%A4%A8%E0%A5%80_%E0%A4%AD%E0%A4%BF%E0%A4%95%E0%A5%8D%E0%A4%B7%E0%A5%81
---

\['भुतुचा'- एउटी पोडेनीको सामाजिक व्यथा हो\]  
जन्म, जीवन सम्झनाको मार्गले  
'जीवनी' उत्री रहेछ  
आज यस मेरो व्यथामा ।  
सेती 'भुतुचा' कलिली, राम्री,  
रक्त रातो आङमा उम्ली रहन्छ;  
त्यहाँ छ रमणीत्व बन्दी मौनतामा,  
तैपनि, झल्की रहन्छ;  
वेगमय पुरुषत्व, पौरुषयुक्त नरताको गरम उच्छ्वासमा  
-- मुछिई,  
भुतुचा के बफायेकी नहोली उम्लिएको श्वासमा ?  
रात्रिको न्यानो अंगालो  
वर चिसो मैलो वछ्यानमा,  
हेर उ, 'सुकुचा'की पत्नी, त्यही हो,  
तलको रछानमा ;  
त्यहाँ उद्वेलन छ केही,  
पक्रनलाई,  
भनाईको यस कथामा ?  
जन्म, जीवन सम्झनाकी मार्गले  
'जीवनी' उत्री रहेछ  
आज यस मेरो व्यथामा ।  
 X X X  
भुतुचा रमणी,  
वासना तर आज उसको भाग होइन,  
भुतुचा राम्री,  
कल्पना तर आज उसको तार होइन;  
दुइटा पञ्जर-हाड छन्-  
कमनीयताको करकमलमा,  
घृणित सारा सोर्नु नै हो मात्र भुतुचा  
भूमि तलमा;  
मानवी भुतुचा,  
मनुजता तर त्यहाँ के आज उसको साथमा छ ?  
कामिनी भुतुचा,  
तर कमिनीयता के आज उसको गाथमा छ ?  
मात्र अवगुण, मात्र मिथ्या --  
हुन्, सबै सुन्दर त्यहाँका,  
अर्थ, उद्वेलित रहित छन्, मृत सबै --  
राम्रा त्यहाँका ।  
X X X  
सुन्दरी होओस् भुतुचा,  
"छिः छिः" को त्यो व्यञ्जना हो;  
राम्री होओस् भुतुचा  
नारिको त्यो वञ्चना हो;  
भुतुचा---  
त्यो नारीत्वलाई पार्ने लज्जित, कला हो,  
भुतुचा किन देखिन्छे कोमल ?  
होइन, यो हो 'छल' प्रकृतिको;  
 हुन्छे राम्री कसरी भुतुचा ?  
यो उपद्रव हो प्रकृतिको ;  
हेर भुतुचा गन्हाउँदी छ,  
कतै नारी पनि गनेहाउँछन् ?  
मूत्र मल नै त्यो नुहाउँछे,  
के यसरी नारी नुहाउँछन् ?  
घृणाले आकार धारण गरेकी,  
के होइन भुतुचा ?  
ली रछाने जन्म  
उद्भिज यो रछान्‌को होइन भुतुचा ?  
X X X  
प्राण होला,  
वीर युगहरुले सबै खाई सकेछन्;  
कामनाका क्रम सबै  
मनुष्यत्वले मारी सकेछन्;  
अश्रु झार्दैनन् त्यहाँका चक्षु\[,  
ती हेरी रहन्छन्;  
साम्य हुनुमै --  
आश अभिलाषा,  
मजासित पूर्ति लिन्छन्;  
उसको सृजनाकी नियम --  
"आकार पाउनु " मात्र नै हो,  
उसको 'गीता-कर्म --  
खर्पन, कुचो, सोर्नु मात्र नै हो;  
ढुकढुकी दुर्गन्ध उसको "प्राणवायु" साँस होइन !  
"नाक च्याप्न लाउँछे साराको"  
यत्तिकै उसको चेतन ।  
X X X  
दिन्हौ ल्याउँछे जुठो भुतुचा,  
स्वाद, रस छन् पेट अथवा भोक,  
क्लान्ति-श्लथ तनको विवशता,  
'पल्टिनु '  
त्यो सुत्नु झैं श्रम-तोप ;  
चक्षु, मुटुको लोभ 'सुकुचा,' लोग्ने  
भुतुचा-प्राप्तिको 'नर' मात्र,  
वासना, उच्छवास, तीव्रोद्वेग-  
कुन्नि !  
रीति झैं त्यो काम-आग्रह-पात्र ।  
उठी व्याहानै, उठाउँदै हाड, सम्झन्छे कुचो,  
"भगवान्" भन्छे !  
 काँधमा खर्पन र 'थुप्रो' नेत्रमा---उसको रछाने स्वर्ग,  
त्यै तिर छिटो लम्कन्छे;  
दुवैतिर छन् स्वर्ग लहरै उभिएका,  
त्यहाका अप्सरा औ देउता उन्मत्त  
हेर्दछन् --  
गै रहेकी तिनकी विधान, तिनको कुइगंध  
तिनको विहित, संत्रस्त ।  
X X X  
संकुचित खुम्चयेकी त्यी मूकता;  
के यहि भुतुचा--कुचो, सोर्नु, हाड ?  
होइन होइन,  
देखिएकी मात्र भुतुचा होइन, खोज्ने त्राण;  
किन्तु भुतुचा जो हो --  
हाँक दिन हुन्न त्यसलाई,  
नहुङ्कार कतैले हेर !!  
सोरि दिन्छे नत्र -  
देउता,  
त्यही तिम्रो हाडले --  
कङ्कालको यो ढेर,  
तिम्रो स्वर्ग, तिम्रो विहित, उज्ज्वल सबैः  
भुतुचा आडनाको राप;  
घृणा बलले नै उठेर नाश पार्छे---  
स्वर्ग सुख --सन्ताप ।  
("शारदा" २००६ कार्तिक )  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
