---
title: परिचयहीन
author: हरि अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A4%B0%E0%A4%BF_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

एक धर्सो नरमाइलो हाँसो  
च्यापेर ओठको देब्रे कुनामा  
आफैसँग कुरा गर्दै/लड्दै--झगड्दै  
एकसुरमा हिँडिरहेको त्यो  
अधमरो मानिसको नाम के हो ?  
उसले  
नाघ्न नभ्याएका ती भन्ज्याङहरू  
हुर्काउन नसकेका रूखहरू  
बनाउन नपाएको छाप्रो  
र चिन्न नभ्याएको चौताराले  
चिनेका छन् कि कतै?  
जन्मेदेखि नै उसलाई लखेट्दै आएको  
दुःख र अभावको  
विशाल दानवले पो भन्न सक्छ कि  
त्यो निमुखाको पहिचान के हो ?  
 उसले  
खोस्रेर मलिलो पारेका पाखाहरू  
रोएर भिजाएका मझेरीहरू  
बाँधेर तह लगाएका खोलाहरू  
र कुँदेर ब्युँझाएका पत्थरहरूको  
आफन्त त होइन त्यो?  
अज्ञात, अनाम र अकिञ्चन मानिस ।
