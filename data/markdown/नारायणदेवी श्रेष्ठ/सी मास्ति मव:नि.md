---
title: सी मास्ति मव:नि
author: नारायणदेवी श्रेष्ठ
genre: कविता
language: नेवारी
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%ad%e0%a4%be%e0%a4%b7%e0%a4%be-%e0%a4%ad%e0%a4%be%e0%a4%b7%e0%a5%80-%e0%a4%b8%e0%a4%be%e0%a4%b9%e0%a4%bf%e0%a4%a4%e0%a5%8d%e0%a4%af/%e0%a4%a8%e0%a5%87%e0%a4%b5%e0%a4%be%e0%a4%b0%e0%a5%80-%e0%a4%b0%e0%a4%9a%e0%a4%a8%e0%a4%be/
---

सुन्दर जगया सुन्दर सुख नं,  
मगा:नि याय् भोग,  
मामाता लोभ व प्रेमं आ: नं  
त्वा:तुगु मखुनि जित:,  
शक्ती व साहस अभिलाषा नं  
तंगु मदुनि भ्या हे  
अमूल्य सुन्दर जीवन जिगु थौं  
फूगु मखुनि कारे,  
उकिं जि ला थौं पासा, धात्थें सीमास्ति मव:नि !

भव सागर थें न्ह्याना च्वंगु  
थुगु जीवनयात  
भविष्य-आशाय् जक थौं सित्तिं  
छ्वय् मास्ति मव:नि,  
स्नेही मांया सुमधुर माया-  
मामाताया शय्याय्  
ग्वारा तुल्यगु सुख भोग जित:  
मगा:नि गा हे नं  
उकिं जि ला थौं पासा, धात्थें सीमास्ति मव:नि !

मचा जि मांया धाय्का ज्वीगु  
जिव: बिल स्‍मृति वं  
थ:गु सुकोमल मुलय् तइगु वं  
बीत सुखानन्द,  
जित: स्यना च्वन तिनि वं आ: नं  
वय्गु व वन्य च्वन्यगु  
सुन्दर जगतय् ह्वय्का क्यन्यत  
नस्वाक जिगु पुष्प ।  
उकिं जि ला थौं पासा, धात्थें सीमास्ति मव:नि !  
\*  
-- 'नेपाल'\*

**(स्रोत : नारायणदेवी श्रेष्ठको नेपाल भाषाको कविता सङ्ग्रह 'मुकुस्वाँ' बाट सभार)**
