---
title: पोखरा-यात्रा
author: नारायणदेवी श्रेष्ठ
genre: कविता
language: नेवारी
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%ad%e0%a4%be%e0%a4%b7%e0%a4%be-%e0%a4%ad%e0%a4%be%e0%a4%b7%e0%a5%80-%e0%a4%b8%e0%a4%be%e0%a4%b9%e0%a4%bf%e0%a4%a4%e0%a5%8d%e0%a4%af/%e0%a4%a8%e0%a5%87%e0%a4%b5%e0%a4%be%e0%a4%b0%e0%a5%80-%e0%a4%b0%e0%a4%9a%e0%a4%a8%e0%a4%be/
---

अहा ! पोखरा गुली जक बांला: !

गगनचुम्बी च्वय् सुवर्ण मुकुट  
माछापुच्छ्रे विशाल हिमाल ,  
क्वय् च्वन चकना: फेवाताल  
स्व:स्व:थाय् तक वाउँगु पर्वत ।  
निर्झर नदीया भव्य मुहान  
प्रकृतियागु सौन्दर्य अपार ।

अहा ! पोखरा गुली जक बांला: !

पशु झंग:त गुलिखे खानेदु  
थ:गु संगीत न्यंका च्वंपीं,  
बांबांला:गु थरि थरि स्वांत  
जात जातया रंगिबिरंगी,  
स्वां व सिमाया थुगु हरियालीं  
शितलता बिल मनजिगु न्हीका: ।

अहा ! पोखरा गुली जक बांला: !

सुथया प्रहरय् मन्द समीरय्  
प्रक्रिती देवीया रम्य कुटिरय्  
राजनएे दिनेशया प्रणय लीलाय्  
उज्ज्वल प्रकाश म्हिताच्वंगु मनोहर,  
धन्य धन्य थ्व सुन्दर पोखरा  
अनुपम द्रिश्यं भय्बियाच्वंगु ।

अहा ! पोखरा गुली जक बांला: !

थन दु सुन्दर मन्दिरा मस्जिद  
महेन्द्रपुल व डेभिड फाल,  
लोकय् नां जा: सकस्यां स्वय्न्ह्या:  
द्रिश्य अलौकिक भव्य मनोहर,  
स्वदेशी विदेशी यात्रुत स्व:वइ ।

अहा ! पोखरा गुली जक बांला: !

महेन्द्रपुल नं अतिकं गुल्जार  
बजार जुईवं थाना अती न्ह्यइपु,  
न्याय मदुगु नं छुं हे मदु थन  
पोखराया बांला:गु बजार ।  
त:जिगु देय्या गां धाएे\\ ल्व:सां  
प्राकृतिक धनं त:मिगु पोखरा ।

अहा ! पोखरा गुली जक बांला: !

बल भाव मनय् न्हूगु पुलागु  
तालय् ल: थें बिलिबिली जाय्क,  
लहर आनन्द थ्व ताल बिचय्  
नांचाय् यात्राा वार व पार  
पोखराय् न्ह्यइपुगु प्यन्हुया यात्रा  
अशान्त मन जुल शान्त व सुखमय ।

अहा ! पोखरा स्वर्ग समान ।

*-- २०३४ साल*

**(स्रोत : नारायणदेवी श्रेष्ठको नेपाल संवत ११२७ मा प्रकाशित नेपाल भाषाको कविता सङ्ग्रह 'मुकुस्वाँ' बाट सभार)**
