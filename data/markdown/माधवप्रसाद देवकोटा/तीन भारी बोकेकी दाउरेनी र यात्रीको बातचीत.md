---
title: तीन भारी बोकेकी दाउरेनी र यात्रीको बातचीत
author: माधवप्रसाद देवकोटा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%BE%E0%A4%A7%E0%A4%B5%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A6%E0%A5%87%E0%A4%B5%E0%A4%95%E0%A5%8B%E0%A4%9F%E0%A4%BE
---

यात्रीः  
पीठमहाँ त्यो जङ्गी भारी छ दाउराको बोकेको ।  
छातीको त्यो झोलुङ्गामा दूधे बालक बोकेको ।।  
जेठमासको मध्यान्दिनमा घाम टण्टलापूर कति ।  
भत्‌भत पोल्ने ठाडो बाटो धुलो उडेको बुङ्बुङ्गी ।।  
पसिना अथवा श्वेतरगत त्यो चिउँडाद्खिन् तप्केको ।  
श्वास-खंलाती खूब वेगले बढ्दा पेट छ हप्केको ।।  
बाफिन जाँदा बालक उरको उकुसमुकुस भइ तड्पेको ।  
जननीको पनि स्निग्ध हृदयमा शीतल भाव नपाएको ।।  
गिरि-चुचुराको\* हाट पुर्यानई बेची मोल मिलेकाले ।  
बेसाई लगि आँटोपीठो बल्ल जोरिने हात मुख ।।  
झुत्रो मैलो गुनियुँ र चोलो अति मलिनो मुख लाएकी ।  
दरिद्रताकी जीवित मूर्ति दारुवाहिनी हे बहिनी !  
विधिले भारी बोक्ने जीवनदिई पठाएथ्यो त पनि ।  
यौटा भारी बोके पुग्ने बोक्नु परेको किन तीन ?  
घरमा शिशुको रक्षक नभए दुइ भारी त हुने नै भो ।  
भारी माथी तेस्रो भारी छ दाउराकै, त्यो किन हो ?  
दाउरेनीः-  
के गरुँ दाई ! ठाडो भारी 'आटोपीठी' गर्ने हो ।  
तेर्सो सानो 'चुरट-तमाखु' लाई बोक्नै पर्ने भो ।।  
यात्रीः-  
भोक नहर्ने रोग नहर्ने धूवाँ तान्ने नगरे ता ।  
भारी माथी भारी बोक्ने दुःख हराउन जाँदो हो ।।  
दाउरेनीः-  
सङ्गतले यो अम्मल खाने सानै देखिन् बानी भो ।  
छोड्न नशकिने, उति उतिमाहाँ 'तलतल' लाग्ने गर्ने ।।  
यात्रीः- (मनमनै )  
अहहह ! यस्ता दीनहरुकन पनि जकडेको अम्मलले !  
तन, मन धनको शोषक यसको यस्तो घोर प्रचार अहो !  
( प्रकाश गरी )  
'तलतल' लाग्दा 'तलतल' लाग्यो यै त खराब भयो बहिनी !  
कति नै दुःख गरेर कमाऊ, लाग्ने भइनौ हाय उँभो !  
(मनमनै )  
आफ्नो केही खूबी छ भने जन-हित-गर्वी सरकार !  
जनको शोषक धूम्र-पानको गरिहाल् झट्ट बहिष्कार ! !  
(\*)तानसेन जस्तो उच्च प्रदेशस्थ बजारलाई लक्ष गरी लेखिएको ।  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
