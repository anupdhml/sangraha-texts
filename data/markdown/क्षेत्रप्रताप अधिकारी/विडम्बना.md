---
title: विडम्बना
author: क्षेत्रप्रताप अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%8D%E0%A4%B7%E0%A5%87%E0%A4%A4%E0%A5%8D%E0%A4%B0%E0%A4%AA%E0%A5%8D%E0%A4%B0%E0%A4%A4%E0%A4%BE%E0%A4%AA_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

धेरै नदीहरू जन्माएर  
तिर्खाएको देश  
खडेरीले हिर्काएको देश  
बाढीले तानेको  
पहिरोले हानेको  
अभागी देश  
संसारमा कतै छ भने  
त्यही विडम्बना हो मेरो देश ।  
धेरै जलाधारमा  
धेरै बिजुली बगाएर  
लोडसेडिङ्मा सुतिरहेको  
एउटा अन्धकार देश  
जगत्मा कतै छ भने  
त्यही अँध्यारो हो मेरो देश ।  
शिरमा हिमाल उठाएर  
छातीमा पहाड थुम्थुम्याएर  
काखमा तराई सुताएर  
होचिएको  
सुकेको  
र, भोकाएको  
असफल देश  
धरतीमा कतै छ भने  
त्यही दुर्गति हो मेरो देश ।  
जहाँ सुन्दर रारा छ  
र, रारामुन्तिर सारा  
अभावहरू व्याप्त छन्  
अनि जहाँ बुद्ध छ  
बुद्धको बस्तीमा युद्ध छ  
र, आचारविचार लाचार छन्  
भ्रष्टाचार सदाचार भा'छ  
त्यही पीडा हो मेरो देश ।  
जहाँ लोकले हराएको मान्छे  
नेता हुन्छन्  
मन्त्री बन्छन्  
र, लोकतन्त्रको कुरा गर्छन्  
अनि, जहाँ  
संविधान कहिल्यै बन्दैन  
र, बन्दैन कोही पनि भन्दैन  
त्यही दुर्भाग्य हो मेरो देश ।
