---
title: कविता सारी भए पो हुन्थ्यो
author: क्षेत्रप्रताप अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%8D%E0%A4%B7%E0%A5%87%E0%A4%A4%E0%A5%8D%E0%A4%B0%E0%A4%AA%E0%A5%8D%E0%A4%B0%E0%A4%A4%E0%A4%BE%E0%A4%AA_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

मेरो कविता तिम्रो आँखामा प¥यो?  
कतै च्वास्स छोयो? के छुन्थ्यो,  
कविता सारी भए पो हुन्थ्यो।  
तिम्रो दृष्टिकोणबाट हेर्दा त म  
त्यसै समय बिताइरहेछु  
दालभात बुत्याइरहेछु।  
तिमी नै भन, के लेख्ने--  
आलु--भन्टा, कन्डोम लेख्ने?  
जताततै दुर्गन्ध छ लेख्ने?  
आज नेपाल बन्द छ लेख्ने?  
के लेख्ने? जवाफ छ?  
सबै मूक दर्शक, सबै मौन  
दुर्भावना नभैकन मौनता हुन्छ?  
कविता कुनै हस्तकला त होइन नि  
निगालो काटेर डोको--डालो बुनौँ।  
त्रस्त आशामा उनेर सजाएको छु  
कविताका कुसुमहरु।  
तिमी मृत्युको अवज्ञा गर्न सक्छौ?  
मेरो कविता सक्छ  
मेरो कविता बौद्धिक शोषण प्रतिकार गर्छ  
पीडा र श्राप सहन्छ  
यो कालको अभिशाप सहन्छ।  
अब त छोयो? के छुन्थ्यो,  
कविता सारी भए पो हुन्थ्यो।
