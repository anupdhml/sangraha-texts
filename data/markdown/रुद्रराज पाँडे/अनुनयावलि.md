---
title: अनुनयावलि
author: रुद्रराज पाँडे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A5%81%E0%A4%A6%E0%A5%8D%E0%A4%B0%E0%A4%B0%E0%A4%BE%E0%A4%9C_%E0%A4%AA%E0%A4%BE%E0%A4%81%E0%A4%A1%E0%A5%87
---

गगन्मा छ क्यै हेर नक्षत्र शेष  
लिई रात्रिले श्वेत वैधव्य भेष ।  
भनूँ क्यै भने छैन फुर्सत् मलाई  
सलाम् गर्दछु तैपनी जानलाई ।।१।।  
मा जान्छू बसे साँझमा अउनेछू  
पछी फेरि यै काखमा राखनेछू ।  
नमाने रती शोक दिनभर् तिमीले  
कसैको पनी जान्न दिन् एक रीतले ।।२।।  
गुलाफी भयो पूर्व अकाश हेर  
कराऊँन थाले कुखूरा ति धेर ।  
सबै थाह पाऊँदछन् हुन्छ लाज  
विदा द्यौ तिमी सूर्यभर् मात्र आज ।।३।।  
न मुर्झाउ हा शोकले छट्पटाई  
गरुँला लहड् साँझमा फेरि आई ।  
तिमी राख मनभित्र यो बात नित्य  
म तिम्रै हूँ छाडनेछैन सत्य ।।४।।  
झिकी भारि घुम्टो गरी सुँक्क सुँक्क  
पछयौरा लिई पोछ्दछयौ के सुरुक्क ।  
विदा द्यौ मलाई तिमी झट्ट बोली  
रहन्छयौ कती बेरसम्मन् नबोली ।।५।।  
चरा बोल्न थाले बसी वृक्षमाहाँ  
सबै हिंड्न थाले जमी गल्लिमाहाँ ।  
नल्यौ चित्तमा भेटको क्यै निराश  
म तिम्रै जनमभर् बनेकै छु दास ।।६।।  
नछाड भन्छ यो चित्त ता तड्फडाई  
उदाऊँन थाले रवी झल्मलाई  
कसोरी म छाडूँ तिमीलाई ऐल्हे  
बिदा द्यौ तिमी चित्त बाँधी करैले ।।७।।  
नरोऊ तिमी आँसु बरबर् खसाली  
रहू प्रेमले चित्तलाई समाली ।  
जसै पर्न जाला घुमी फेरि रात  
गरुँला अनी प्रेम छायेर बात ।।८।।  
बित्यो रात ता भारि गाना लहडले  
वियोगी बनायो भरेसम्म यस्ले ।  
नबिर्से चिनो राख यो औंठि मेरो  
तिमीले पनी द्यौ चिनो क्यै पियारो ।।९।।  
चिनो साटि झट्पट् गरी अङ्कमाल  
चढी बग्गिमा रेशमी ली रुमाल ।  
विदा दी जसै प्रेमले बाँधि चित्त  
खुशी भै गयो सब् उडायेर वित्त ।।१०।।  
(\*सूक्तिसिन्धु (फेरि), जगदम्बा प्रकाशन, २०२४)
