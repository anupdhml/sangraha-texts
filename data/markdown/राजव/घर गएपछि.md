---
title: घर गएपछि
author: राजव
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A4%B5
---

अरूलाई विश्वास छैन  
तर ऊ आफैलाई विश्वास छ  
ऊ बाँच्छ  
अस्पतालको सघन शय्यामा बाँच्छु भन्ने  
विश्वास नछोडेर  
ऊ अर्धबेहोस छ  
र कुरिरहेछ अस्पतालबाट घर हिँड्ने समय  
तर डाक्टरहरू भन्छन्  
केही दिनपछि  
ऊ मृत घोषित हुनेछ  
त्यसकारण उसका निकटस्थहरू  
ऊ नहुँदाको पीडा खप्ने अभ्यासमा लागिसके  
तर ऊ अर्धचेतनमा सोचिरहेछ  
अस्पतालबाट घर जानेछु  
र जीवनलाई  
ठीक मानिस भएर सपार्नेछु  
ऊ सोचिरहेछ  
बेला--बेला  
सम्बन्ध बिग्रिएका सबैसँगको कटुता  
मधुर गर्नेछु  
र मायाका धेरै दृष्टिहरू  
जम्मा गर्नेछु  
घरको बूढो कुकुरलाई  
आफ्नै हातले स्याहार्छु र  
अर्को नयाँ छाउरो पाल्न थाल्नेछु  
र मानिसको जीवनसँग जोडिने  
पशुहरूको प्रेम बुझ्ने  
सविस्तार कोसिस गर्नेछु  
 ऊ सोचिरहेछ  
घरमा पस्नेबित्तिकै  
सबभन्दा पहिले  
सब किताबहरूको  
धूलो झार्छु  
र तिनलाई  
सफा कपडाले पुछ्दै  
र्याफकमा राख्दै गर्छु  
विशेष गरी कथाका, निबन्धका  
कविताका, स्मृतिका पुस्तकहरू  
चाहनासाथ देखिने, पाइनेतिर राख्छु  
र नयाँ किताबहरू  
छानी--छानी किनेर थप्छु  
र सकभर सब किताबहरूलाई  
आफूबाट ओझेल पर्न दिन्नँ  
ऊ सोचिरहेछ  
यो शय्याबाट घर गएपछि  
साँझका/बिहानका  
एक--एक प्रकृतिको स्वाद लिन्छु  
र सखारका कोपिलाहरू  
र सन्ध्याका वयस्क फूलहरू छुन्छु  
हिउँ भएका/नदी जमेका  
झर्ना बोकेका पहाडहरूको यात्रा गर्छु र  
लेकसँग/बेँसीसँग/शिखरसँग भेट्छु  
ऊ सोचिरहेछ  
घर गएपछि  
राम्रा साज र शब्दका  
ह्दयले बुनेका र गाएका  
सबै धुनहरू र गीतहरू सुनिरहन्छु  
र बाँच्नुको स्वाद बराबर लिन्छु
