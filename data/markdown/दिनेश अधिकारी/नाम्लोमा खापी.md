---
title: नाम्लोमा खापी
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

नाम्लोमा खापी डोकाको भार  
हिँड्नु छ सधैँ उकालो भीर  
कहाँ बस्छ कुन्नि मान्छेको द्यौता  
देख्दैन क्यारे दुःखीको पीर  
   
खुट्टाले टेक्न नसक्ने ठाउँ  
शिरले टेक्तै म पुग्छु गाउँ  
बाटैमा मरे रोसीले निल्छ  
बाँचे नि मेरो क्यै छैन भाउ  
पिठ्युँमा बोकी अर्काको दसैँ  
लेक र बेशी म गर्छु सधैँ  
किताबी कुरा बुझ्दिनँ म त  
बाँच्नको लागि मर्दै छु सधैँ  
   
चौतारोजस्तै भो मेरो ज्युनु  
विपत्ति पर्दा क्वै छैन आफ्नु  
निचोरी आफ्नै पसिना--दाना  
भर्नु कि पेट रोएर मर्नु ?
