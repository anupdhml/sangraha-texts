---
title: धर्म-संकट
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

केवल-  
आफूलाई अविश्वास गर्न सकिने  
विश्वास मात्र बाँकी रहेको यो बेला  
उफ् !  
फेरि यो कस्तो धर्म-संकट आइलाग्यो --  
स्कूलको वादविवाद प्रतियोगितामा  
भाग लिने तयारीमा जुटेको  
मेरो सानो छोरो  
मसँग बारम्बार  
कलम ठूलो कि बन्दूक ठूलो भनेर सोधिरहेछ  
पढेको त  
बन्दूकभन्दा कलम नै ठूलो हो  
तर-  
तर, पढेको खै ! के नै काम लागेको छ र --  
कानून, कसिङ्गर भएको छ  
दुत्कारिँदैछ दिनदहाडै मानवता  
र, दर्शनशास्त्र  
एकलास रूखमा झुण्डिएर  
आत्महत्या गरेको लाशमा परिणत भएको छ  
जीवन र जगत फाटेको छ  
मन र मस्तिष्क फाटेको छ  
विश्वास र परिवेश फाटेको छ  
छोराको जीत सोच्ने हो भने  
यत्तिखेर जताततै बन्दूकको बोलवाला छ  
र, मैले कलमभन्दा बन्दूक नै ठूलो भन्नुपर्ने हुन्छ  
हैन र आफूलाई नढाँट्ने हो भने  
बन्दूकभन्दा कलम नै ठूलो हो भनेर र्  
वर्तमानमाथि अविश्वास गर्नुपर्ने हुन्छ  
उफ् ! यो कस्तो धर्म-सङ्कट !  
म के गरूँ --  
चेतनाको तहमा  
मैले  
कि त आफूलाई ज्यूँदै मार्नुपर्ने भएको छ  
कि त झुकेर अत्याचारलाई अभिवादन गर्नुपर्ने भएको छ ।
