---
title: एक्लै हिँडदाको आनन्द
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

एक्लै हिँड्दाको आनन्द  
तिमीसँग हिँड्दा हुँदो रहेनछ ।  
म चाहन्छु  
बाटोमा हुरीसँग एक्लै जुधूँ  
पछाडि कहिल्यै पनि नफर्कूं  
र, आफ्ना पैतालाका डोबहरू छोड्दै रहूँ  
चुम्लुङ्ग ।  
विषालु काँडाहरू ओढेको  
अजङको पहाड नै भेटियो भने पनि बीचमा  
फुकाल्दै काँडाका दाँतहरू  
म, पहाडको उचाइमा अझै एक मान्छे अग्लाइ थप्न सकूँ  
तर खै, के--के हुँदो रहेछ तिम्रो उपस्थितिमा  
नचाहेर पनि आफूलाई  
तिम्रा निम्ति सुरक्षित गर्नुपर्दो रहेछ ।  
एक्लै हिँड्दाको आनन्द  
तिमीसँग हिँड्दा हुँदो रहेनछ ।  
म सङ्कोचले साँघुरिन चाहन्न"  
र, जिन्दगीलाई जस्ताको तस्तै भोग्न चाहन्छु  
परे---  
हाँडीमा फापरजस्तै भुटिन तयार छु  
परे---  
वेश्याको घाँघरजस्तै लुटिन तयार छु  
   
मान्छेको निधारमा सधैँ कहाँ सूर्य उदाउँछ र ?  
म चाहन्छु---  
अर्थोक केही नसके एउटा नै सही  
इतिहास बनिसकेको वर्जित सिमाना त पार गरूँ  
तर खै, किन हो तिम्रो सामीप्य  
सर्पलाई बिनजस्तै हुँदो रहेछ ।  
एक्लै हिँड्दाको आनन्द  
तिमीसँग हिँड्दा हुँदो रहेनछ ।  
तिमीसँगको सहवासबाट  
ठ्याम्मै केही नपाएको त कहाँ हो र मैले ?  
अनुभवका लागि ठीकै छ  
आवश्यकताबिनाको आलस्य पाएको छु।  
उत्सवबिनाको उपहार हत्याएको छु।  
मात्र आफूले चाहेजस्तो  
अप्ठ्याराहरूसँग पौँठेजोरी खेल्न पाएको छैन  
सङ्कटहरूको जन्जालभित्र पसेर  
आफैँले आफ्नो बाटो पहिल्याउन पाएको छैन  
म त आकाशको नापमा अविश्वास गर्ने मान्छे  
(सक्दै सक्दिनँ या रोबोट--जिन्दगी भोग्न)  
भन, फेरि कुन मनले तिम्रो सहयात्री हुन रुचाऊँ ?  
तिमीसँगको सहवासमा त  
जिन्दगी---  
सधैँ सोकेसमा सजाउनुपर्दो रहेछ ।  
एक्लै हिँड्दाको आनन्द  
तिमीसँग हिँड्दा हुँदो रहेनछ ।
