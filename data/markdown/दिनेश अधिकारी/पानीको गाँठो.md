---
title: पानीको गाँठो
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

कहाँनेर खुकुलिन्छ  
र, कहाँनेर कसिन्छ भनेर  
हेर्नेले छुट्याउनै नसक्ने  
पानीको गाँठोजस्तै एउटा सम्बन्ध छ हाम्रा बीचमा  
मैले त्यसलाई  
मात लागेको रातमा पनि भोगेको छु  
घात प्रतिघातका माझमा पनि भोगेको छु  
अथवा यसो पनि भन्न सकिन्छ यस सम्बन्धलाई -  
मेरा आँसु पिएर ऊ बाँचेकी छे भने  
मैले पनि त अहिले सम्म  
उसकै रगत पिएर सास धान्दै आएको छु  
म त छुट्याउनै सक्तिन उसलाई आफूबाट  
सुख दुखका प्रसङ्गहरुमा  
प्रप्ति समाप्तिका सर्न्दर्भहरुमा  
ऊ मसँग -  
फूलमा सुवासजस्तै बिछिएकी छ  
ऊ मसँग -  
बत्तीमा ज्योतिजस्तै मिसिएकी छ  
कहिलेकाहीँ आजित भएर  
जब जब म आफूभित्रको "लोग्ने" लाई  
स्वास्नीबाट टाढा  
एउटा अलग्गै शिविरमा उभ्याउने विचार गर्छु  
निमेषमै भत्कन्छ मेरो तारको घर  
र, लाग्छ -  
नदीको प्रवाहलाई  
व्यर्थै म लठ्ठीले हानेर टुक््रयाउने प्रयास गरिरहेको छु  
छिः के भएको मेरो सुद्धी?  
म त उसकै सिन्दुरे विश्वासमा पो  
अहिलेसम्म आफूलाई जिउँदो पाइरहेको छु।
