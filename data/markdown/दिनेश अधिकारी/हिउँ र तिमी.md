---
title: हिउँ र तिमी
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

न्यानो लाग्नेगरी  
चिसो हिउँ परिरहेको छ  
र, म तिमीलाई  
हाम्रा भेटका प्रारम्भिक दिनहरूमा सम्भिmरहेँछु  
त्यसबेला  
तिमी असाध्यै नरम र न्यानी थियौ ।  
कपासजस्ता हिउँका कोमल फूलहरू  
समय बित्दै जाँदा  
कठोर चट्टानमा परिणत भएछन्  
अहिले म  
त्यही हिउँ-चट्टानमा उभिन आइपुगेको छु  
जुत्ताको तलुवा छेडेर  
खुट्टाको बाटो हुँदै  
चिसो शरीरभरि फिँजिएको छ  
प्रत्येकपल्ट पाइला टेक्ता चिप्लिने डरले  
मस्तिष्क एक किसिमले काँपिरहेको छ  
हाम्रो वर्तमानमा  
एक पटक फेरि  
म तिमीलाई सम्भिmरहेको छु  
अहिले तिमी  
हिउँ-चट्टानभन्दा पनि कठोर लागिरहेकी छ्यौ �  
हामी खेल्ने ठाउँको मौसमी हिउँ न हो यो  
हिउँको कठोरता पनि  
कहाँ धेरै दिन टिक्दोरहेछ र?  
अलि पर  
तलतिर  
विस्तारै विस्तारै  
पग्लँदै  
पानी भएर हिउँ बग्दै गरेको देखिरहेँछु  
र, मनमनै कामना गरिरहेँछु-  
हिउँको यो स्वभाव  
चाँडै तिमीमा पनि सल्कियोस्  
विश्वास छ,  
हाम्रो आगामी भेट अगावै  
हिउँ-चट्टानबाट  
तिमी कलकलमा परिणत भइसकेकी हुनेछ्यौ!  
न्यानो लाग्नेगरी  
चिसो हिउँ परिरहेछ  
र, म तिमीलाई  
हाम्रा भेटका प्रारम्भिक दिनहरूमा सम्भिmरहेँछु  
त्यसबेला  
तिमी असाध्यै नरम र न्यानी थियौ।
