---
title: शान्ति क्षेत्र - नेपाल
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

युद्ध त--‍  
बुद्ध स्वयंमा युद्ध हो  
मैले उसलाई  
हिंसाको विरोधमा डटेको सुनेको छु  
युद्ध त--  
जन्मको संस्कार  
र, निर्माणको बोली हो  
आहा! कत्ति मीठो हुन्छ युद्ध!  
अप्ठ्यारो बाँच्नुको विरुद्ध  
मैले--  
पहाड फोर्दै बाटो बनाउने युद्ध देखेको छु  
फरक यत्ति छ- तिम्रो र मेरो सोचाइमा  
युद्ध--  
तिमी हिरण्यकशिपुलाई भन्छौ  
म, प्रल्हादलाई भन्छु  
भो! मसँग  
भोक लाग्दा बारुद पस्कने कुरा नगर  
बन्दुकको सिरानी हालेर  
खै! कसले विश्वास जित्यो र!  
युद्ध जित्न त  
मन जित्नुपर्छ  
मैले मान्छेको हरेक जातलाई  
नातेदार ठान्ने गरेको छु  
आऊ!  
हातबाट बन्दुक फालेर  
तिमी पनि मैँसँग मिसिऊ  
भर्खरै वागमती नुहाएर  
म--  
अशान्ति विरुद्धको युद्धगर्न हिँडेको छु
