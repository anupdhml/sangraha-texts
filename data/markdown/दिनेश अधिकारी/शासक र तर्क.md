---
title: शासक र तर्क
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

उ भनिरहेथ्योः  
अनुशासनहीनताको पनि एउटा हद हुन्छ  
म यो देशको शासक पो हूँ त  
मेरो अनुमति विना नै  
खोलामा लहरहरु उठिरहेछन्  
आफु खुसी फक्रिरहेछन् कोपिलाहरु  
बिना हिचकिचाहट नाँचिरहेछन्  
हाँगा/हाँगामा फूलका पातहरु,  
चराहरु चिर्विराईरहेछन् मनलागि  
सूर्य, आफूखुसी  
बादलसँग लुकामारी खेलिरहेछ  
निर्लज्ज ! जड्याहा जस्तै  
लटपटिदै बहिरहेछ बतास  
सोध्दै नसोधी  
रङ्ग फेरिरहेछ छेपारो  
र, धमाधम  
ऋतु परिवर्तन हुँदै गई रहेछ  
मेरो उपस्थितिलाई देख्दै नदेखे झै  
कुखुरो, सिउर उचालिरहेछ  
बारी, विरुवा उमारिरहेछ  
भन त ! यो कस्तो उद्दण्डता?  
आकाश, आफूखुसी वर्षिरहेछ  
बादल, बौलाहा जस्तो गर्जिरहेछ  
आखिर शासक हुँ नि  
कसरी सहन सक्छु म यस्तो अनादर?  
मेरो इच्छाको कुनै पर्वाह नै नगरेर  
हिमाल, झन झन अग्लिइरहेछ !  
   
तपाईलाई कस्तो लाग्यो उसको तर्क?  
उसको कुरा सुनेपछि  
मलाई भने अब एकीन भइसकेको छ-  
तर्क, साच्चै नै नकच्चरो हुँदोरहेछ !  
शासक जस्तै  
तर्क, आफैमा लवस्तरो हुँदोरहेछ !!
