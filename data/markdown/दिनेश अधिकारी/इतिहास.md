---
title: इतिहास
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

अर्को विकल्प छैन  
र, आफू बसिरहेको ठाउँमा  
कसैले हस्तक्षेप जमायो भने  
मान्छेले  
कि त माटोमै मिल्न राजी हुनुपर्छ  
कि त उसकै टाउकोमा आफ्नो खुट्टा राख्नुपर्छ  
इतिहासको नाममा  
यही एउटा ज्ञान सर्वत्र छाएको छ  
इतिहासको नाममा  
यही एउटा सत्य प्रस्ट भएर आएको छ  
   
यी सबै कुरा जान्दाजान्दै  
अहिले पनि  
तिमी चुसिरहेकै छौ  
म सुकिरहेकै छु  
तिमी पुगिरहेकै छौ  
म छुटिरहेकै छु  
सम्झन पनि अब त गाह्रो भइसक्यो  
अन्तिमपल्ट  
कहिले निदाएँ  
र लहलहाउँदा सपनाका बालीहरु भित्र्याएँ मैले  
अहिले त आँखाले अँध्यारो मात्रै ओकल्छ  
भन्न सक्तिनँ  
अन्तिमपल्ट  
कहिले मुस्काएँ  
र, घामको सुकिलो ओछ्यान ओछ्याएँ मैले  
तिमी एकनास घचेटिरहेकै छौ  
छेउ लाग्दालाग्दै  
म, सडकबाट भीरमा आइपुगेको छु  
तल  
सुरुङ-भाँतिमा कहालीलाग्दो खोला बगिरहेछ  
र, म त्यसको तीरमा आइपुगेको छु  
छेउ लाग्न अब मसँग ठाउँ छैन  
र, आफ्नो तर्फबाट मृत्युलाई वरण गर्न पनि म तयार छैन  
स्थिति, त्यसैले पनि निर्णायक क्षणमा आइपुगेको छ  
र मात्र अब-  
मैले आफूलाई इतिहासको छात्र प्रमाणित गर्न बाँकी छ  
र मात्र अब-  
आफूले जानेको इतिहासलाई  
मैले वर्तमानमा अनुवाद गर्न बाँकी छ  
   
अर्को विकल्प छैन  
र, आफू बसिरहेको ठाउँमा  
कसैले हस्तक्षेप जमायो भने  
मान्छेले  
कि त माटोमै मिल्न राजी हुनुपर्छ  
कि त उसकै टाउकोमा आफ्नो खुट्टा राख्नुपर्छ  
इतिहासको नाममा  
यही एउटा ज्ञान सर्वत्र छाएको छ  
इतिहासको नाममा  
यही एउटा सत्य प्रस्ट भएर आएको छ
