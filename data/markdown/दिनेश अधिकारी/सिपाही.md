---
title: सिपाही
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

पर्ख ! अहिल्यै हातका खनखनाउँदा चुराहरु नफोर  
बच्चा-मुख आमा-छातीमा टाँसिनुको भाँतिमा  
चुल्ठीमा अल्झेको लालीगुराँस  
तिम्रो यौवनलाई असाध्यै सुहाएको छ  
सिन्दूर पखालेर-  
इच्छाहरुमा भो ! आफूलाई नमार  
निधारमा झलमलाएको  
बाटुलो सिन्दूरे टीको  
तिम्रो गालाको लालीसँग खुबै खुलेको छ  
   
काँचो धागोले बाँधेको  
जाबो एउटा चिठी आयो भन्दैमा  
म भन्दिनँ-तिम्रो लोग्ने मरेको छ  
र, कसैले मरेकै हो भन्छ भने पनि  
निरर्थकमा मरेको छैन तिम्रो लोग्ने  
गर्व गर !  
ऊ-  
तिमीले अन्न उब्जाउने  
यो देशको माटोलाई मलिलो पारेर गएको छ  
निधारको अक्षता पखालेर सामल जुटाउनुपर्ने यो अभावमा  
कोक्रोमै खोक्रो पेट बाँचिरहेको एउटा नानीलाई  
उसले एक पेट \\'रासन\\' छुट्टयाएर गएको छ  
तिमी त सिपाहीकी स्वास्नी पो हौ  
के यत्ति पनि थाहा छैन-  
मर्यो् भनेको तिम्रो लोग्ने  
बाफबाट पानी र पानीबाट बाफ जस्तै  
अहिले-  
तिम्रो सुरक्षित देश भएर फर्केको छ  
   
र, मसँग सोध्छ्यौ भने त  
सुन !  
सिपाही कहिल्यै पनि मर्दैन  
कि त ऊ-  
नियुक्ति लिएकै दिन मरिसकेको हुन्छ !!
