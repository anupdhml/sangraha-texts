---
title: हिमालका कुरा गर्यौं, गुराँसका कुरा गर्यौं
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

हिमालका कुरा गर्‍यौँ, गुराँसका कुरा गर्‍यौँ  
देशभक्ति देखाउन सहिदका कुरा गर्‍यौँ  
बेला भयो आऊ अब इमानका कुरा गरौँ  
बिरामी छ देश अहिले निदानका कुरा गरौँ  
लुकीचोरी देशको भाग आफैँले पो खायौँ कि ?  
धितो राखी यो देशलाई नयाँ लुगा लायौँ कि ?  
आफैँसँग सोधौँ अब कहाँकहाँ हामी चुक्यौँ  
कुन ठाउँमा लड्खडायौँ ? कहाँकहाँ हात झिक्यौँ ?  
मुखले बुद्ध भने पनि मनले चुत्थो भयौँ कि ?  
जसले जेजे गरे पनि हेरिमात्र रह्यौँ कि ?  
आफैँसँग सोधौँ अब कहाँकहाँ हामी झुक्यौँ  
कसको पछि लाग्यौँ हामी ? आपसमा किन फुट्यौँ ?
