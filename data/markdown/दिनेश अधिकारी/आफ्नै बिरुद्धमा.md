---
title: आफ्नै बिरुद्धमा
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

थुक्क  !  
मान्छेको जिन्दगी  
बुझ्न थालेदेखि बाँचुन्जेलसम्म  
सधैँ आफ्नै लास बोकेर हिँड्नुपरेको छ  
सधैँ आफ्नै पीर ओढेर सुत्नुपरेको छ  
बढ्तै गर्न सके  
दालभातको सम्पन्नता साटेर  
दिनहुँ-  
आफ्नै जिन्दगी चपाउनुपरेको छ  
बाँचुन्जेल  
आफ्नै लागि सास्ती  
र, मरेपछि पनि कसैलाई नखट्कने  
अनुपस्थिति छ  
मेरा लागि  
मान्छे हुनुको गर्व  
अब आफ्नै श्वासप्रश्वासमा चिलाउन थालेको छ  
सार्थक जिन्दगीको प्रतिस्पर्धामा त  
साँच्चै भन्छु-  
गधासँग  
म पहिल्यैदेखि हारिसकेको छु  
गधा !  
बाँचुन्जेल पनि अरुकै लागि भारी बोक्छ  
मर्दा पनि  
मान्छेजस्तो बेअर्थ मर्दैन  
र, कमभन्दा कम  
दुई जोर जुत्ता  
अथवा  
एउटा सुटकेसको उपयोगिता छाडेर मर्छ  
   
थुक्क मान्छे !  
भएका सारा दाँतहरु झरिसकेपछि पनि  
चपाउन छोड्दैन आफ्ना थोत्रा गिजाहरु  
र, चिपचिप चिपचिप  
आफ्नै रगतको स्वाद चुसेर हाँस्छ  
\\'मान्छे\\' नामको यो जातलाई  
अर्थोक केही चाहिँदैन  
म त भन्छु-  
एक जोर जुत्ता जुटाइदिने  
आश्वासन मात्र दिनुपर्छ  
यसले,  
छँदाखाँदाका आफ्ना दुईवटा खुट्टा पनि काट्छ
