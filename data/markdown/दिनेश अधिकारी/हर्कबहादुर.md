---
title: हर्कबहादुर
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

उसलाई धेरै नामहरुबाट चिन्न सकिन्छ  
ऊ दाउरे पनि हो  
ऊ चाउरे पनि हो  
ऊ काले पनि हो  
अरुहरुबाट आफ्नो सक्कली नाम सुन्न  
व्यक्ति, जसले बाबुको सराद्धे पर्खनुपर्छ  
ऊ हर्कबहादुर हो  
   
हर्कबहादुर कुनै अर्जुनभन्दा कम पौरखी छैन  
बिहान झसमिसेमै गोरु नारेर ऊ  
कहिले बाँझो मार्न जान्छ  
कहिले कोदाली बोकेर  
आली ताछ्न र बाउसे गर्न भ्याउँछ  
ऊ सफल दूरदर्शी पनि हो  
उसलाई थाहा छ  
लुगा फाट्छ, छाला फाट्दैन  
छाला, साहू काढेर किन्न पनि पाइन्न  
ऊ नाङ्गो आङले भारी बोक्छ  
ऊ नाङ्गो आङले धर्ती जोत्छ  
हो, गाउँका सभा-समारोहमा जाँदा  
हर्कबहादुर -  
टीठलाग्दा आँखाले  
घरी झण्डा र घरी आफ्नो आङ हेर्छ  
घरी आफ्ना आङ र घरी झण्डा हेर्छ  
सायद हर्कबहादुर  
छातीभित्र अट्टहास पनि हाँस्छ  
सायद हर्कबहादुर  
मनहरुमा कोलम्बस पनि बाँच्छ-  
कि, मान्छेको प्रयोगमा आउनुभन्दा पर  
वस्तुको अर्को ठूलो उपयोगिता छैन भने  
बटुलेर संसारभरिका झण्डाहरु  
लुगा सिउँदा  
हरेक नाङ्गोलाई भाग पुग्छ  
- हरेकलाई कछाड पुग्छ  
- हरेकलाई मजेत्रो पुग्छ  
झण्डा - मान्छेको परिचय होइन  
मान्छे स्वयंमा परिचित इतिहास हुन्छ  
मान्छे स्वयंमा परिलक्षित आकाश हुन्छ  
   
हर्कबहादुरलाई आफू बाँचेको युग थाहा छैन  
गते,  
बार  
महिना,  
ऋतु,  
वर्ष  
र तिथि पनि थाहा छैन  
समय, सायद आफ्नो पुच्छर आफैँले निल्ने सर्पले भोग्छ  
समय, सायद हातहतियार छाद्ने कल-कारखानाले भोग्छ  
योजनाले भोग्छ  
साइरनले भोग्छ  
हर्कबहादुरले आजसम्म समय भोगेको छैन  
हर्कबहादुरले अझैसम्म समय मागेको छैन  
समयको नाममा  
भोग्दा-  
उसले महिषासुर झापडहरु भोगेको छ  
माग्दा-  
उसले अन्नका दानाहरु मागेको छ  
कपासका गाँठ र बारीका पाटाहरु मागेको छ  
एउटाएउटा बन्दुक बोक्ने हातलाई  
एउटाएउटा कोदाली दिनुपर्छ  
हर्कबहादुरले सधैँ कोदाली मागेको छ  
   
हर्कबहादुर भोक हो  
भोकको देश र भेष पनि हुँदैन  
भोकको आफन्त र पराई पनि हुँदैन  
हर्कबहादुर ठेस हो  
पीडा आकारमा आबद्ध हुँदैन  
पीडाको साँध-सिमाना र घरबार पनि हुँदैन  
म साँच्चै भन्छु-  
भोक यदि देश हो भने  
हर्कबहादुरभन्दा सुकिलो अर्को देश हुनै सक्तैन  
शोक यदि देश हो भने  
हर्कबहादुरभन्दा ठूलो अर्को देश हुनै सक्तैन  
   
राष्टि्रयता ! राष्टि्रयता ! ! राष्ट्रीयता ! ! !  
स्वाधीनता ! स्वाधीनता ! ! स्वाधीनता ! ! !  
नागरिकता ! नागरिकता ! ! नागरिकता ! ! !  
परार उसकी सातवर्षे छोरी  
सर्पले टोकेर अकाल मर्दा  
खै ! राष्टि्रयता औषधीमा अनुवाद हुन सकेको?  
पोहोर अनिकालबाट बँच्न  
छोरो मुगलान भासिँदा  
खै ! स्वाधीनताले \\'नजा\\' भन्न सकेको?  
यसैपालि -  
बाढीले गाउँ बगाउँदा  
खै ! नागरिकता घर भएर ठडिन सकेको?  
लैजाऊ !  
सट्टामा केही दिनु पर्दैन  
राष्टि्रयता विज्ञप्त छ  
स्वाधीनता विज्ञप्त छ  
नागरिकता विज्ञप्त छ  
हर्कबहादुरको सन्दर्भमा  
यी सबैको प्रयोजन  
सिउनीमा अल्झेको सुर्तीको धूलोभन्दा बढी छैन  
सिउनी टकटक्याएर त-  
हर्कबहादुर  
एक सर्को फूक्न बिँडी पनि बेर्न सक्तैन  
   
भनेँ नि-  
हर्कबहादुरको देश छैन  
हर्कबहादुर हरिऔनको बासिन्दा मात्र पनि होइन  
ऊ तपाईंको गाउँमा/सहरमा/देशमा पनि भेटिन सक्छ  
जितबहादुर पनि हर्कबहादुर हो  
भीमप्रसाद पनि हर्कबहादुर हो  
हर्कबहादुर एकलव्यको नयाँ संस्करण हो  
सलाम !  
खर्च नपाएर  
आफैँमा तरुनी छोरीको बैँस र बूढी स्वास्नीको भोक काँपिरहेको  
हर्कबहादुरलाई मेरी स्वास्नीको सिन्दूर-पोतेको सलाम !  
सलाम !  
दिमागमा छोराछोरीको लुगाफाटो  
र छातीमा आफ्नै सहिद तस्विर टाँगिरहेको  
हर्कबहादुरलाई मेरी आमाको काखको सलाम !!  
सलाम !  
मान्छे-करङको दतिउन  
र हाडको चन्दन लेप नलगाएर  
मन्दिर र मस्जिदभन्दा पनि पवित्र बाँचिरहेको  
हर्कबहादुरलाई मेरो कविताको सलाम !!!
