---
title: कुन बाटो हेरूँ
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

कुन बाटो हेरूँ ? कुन भाका भरूँ ? कुन गरूँ सिँगार ?  
आउँदै छ आज परदेशबाट मनको पियार  
ढोकामा बत्ती बाल्नु कि मैले कलशै पुज्ने हो ?  
कत्ति छ माया कि मलाई हेरी उसैले बुझ्ने हो ?  
कुन पोते लाऊँ ? कुन चोली फेरूँ ? के लाऊँ निधार ?  
आउँदै छ आज परदेशबाट मनको पियार !  
पोलूँ कि पहिल्यै हरिया मकै ? कि साँधूँ अचार ?  
कि, भोकै टर्‍यो भने हो उसले हेरेर मुहार  
कुन ठाउँ छोडूँ ? काँ छेउ बसूँ ? कुन खोलूँ दुवार ?  
आउँदै छ आज परदेशबाट मनको पियार
