---
title: पग्लेर जाने
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

पग्लेर जाने हिउँ म होइन  
सुकेर जाने शीत म होइन  
आफैँ म बाटो, आफैँ नै यात्रा  
म अल्पी जाने मधुमास होइन  
   
पर्दैन बाल्नु दीयो कसैले  
अँध्यारो आफैँ म रोक्न सक्छु  
हाँसेर बाँचूँ, रोएर बाँचूँ  
आखिर बाँच्नु--- म बाँच्न सक्छु  
आफैँ म सन्तोष, रोदन र पीडा  
म तर्की जाने तर्कना होइन  
ईशारा नपाऊँ, सहारा नभेटूँ  
मलाई कहीँ--- कतै जानु छैन  
अल्झेको व्यथा बल्झिन्छ--- बल्झोस्  
जानेर कहिल्यै अब हाँस्नु छैन  
स्वयम् म पात्र, कथा र घटना  
म कल्पनाको घरबार होइन
