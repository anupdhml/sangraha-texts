---
title: नीलो बह
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

देश एउटै हो भन्नुहुन्छ  
झण्डा एउटै हो भन्नुहुन्छ  
कानून एउटै हो भन्नुहुन्छ  
सरकार एउटै हो भन्नुहुन्छ  
तर हामी  
किन आकाश-पाताल  
जस्तै फरक छौं  
तपाईको शरिर हो कि लुगाबाट  
यी! कस्तो मग्मगाउँदो  
बास्ना आइरहेछ  
र तपाईकै भाषामा  
मेरो शरिर भने  
लुगा सहित  
पर---परसम्म  
डुङ्डुङ्ति गन्हाइरहेछ  
म मुगुको बासिन्दा -  
पूर्ण बहादुर  
विश्वकर्मा!  
तपाई राजधानीमा  
बस्नेसँग सोधिरहेछु-  
हजुर!  
हामी बीचको समानता  
तपाई  
कहाँ देख्नु हुन्छ?  
तपाई  
हवाईजहाज चढेर  
रारा हेर्न आउनु भयो  
र यसको सुन्दरताको  
बखान गर्नमा  
घण्टौं घण्टा खर्च  
गर्दै हुनुहुन्छ  
म छु-  
यहीं जन्मेर  
मर्ने उमेरको भइसकें  
फेरि पनि राराले  
मेरो मन भने  
अझै खिच्न सकेको छैन  
कहीं तपाईको पेट  
सधै भरिएको  
र  
मेरो पेट  
सधैं भोकाएकोले  
यस्तो भएको त हैन  
होइन भने  
तपाईलाई प्यारो लाग्ने  
रारा र यो जुनेली रात  
मलाई किन  
आङ्गभरि काँढा उमार्ने  
भएर  
रहेको छ  
तपाई सरकारको ढुकुटी चलाउनेसँग  
सोधिरहेछु-  
हजुर!  
हामी बीचको समानता  
तपाई  
केमा नाप्न हुन्छ?  
उसो त तपाई र म  
सँगसंगै  
केहीबेर  
एउटै बाटो पनि त हिड्यौं नि  
हिँड्दा पनि यो बाटोलाई  
तपाईको जुत्ता  
र मेरो खुट्टाले नापेको छ  
धुलो उड्दा त्यसको विझाई  
तपाईको चश्मा  
र मेरो आँखाले भोगेको छ  
पानी पर्दा तपाईको  
छाता भिज्यो  
मेरो भने  
फेरि घामले नसुकाएसम्म  
भएको आङको  
तातो पनि हराएको छ  
संविधानको कुनै धाराले  
सामानताको घोषणा गर्नु  
अर्कै  
कुरा भयो  
होइन र त्यो भोग्य पनि  
हुनु पर्छ भन्ने  
हो भने  
तपाई देश दर्शनमा  
आउनेसँग सोधिरहेछु-  
हजुर!  
हामी बीचको समानता  
तपाई  
कहाँ भेट्टाउनु हुन्छ?  
देख्नु भयो नि तपाईले  
राराको नीलो दह  
हो! हाम्रो बह पनि त्यस्तै  
नीलो छ  
सुख-शान्ति त डाँडापारीकै  
कुरा भयो  
यताका हामी त  
सास पनि राम्ररी फेर्न सक्तैनौं  
औषधीमूलो केही छैन  
र घाँटीकै बीचमा पिलो छ  
दस्तुर तिरेर लिनु पर्ने  
नागरिकताको प्रमाण पत्र वाहेक  
अरु के पाएका छौं हामीले  
तपाईले सरह  
अनुभूतिको तहमा  
ओर्लेर नढाँटी भन्ने  
हो भने  
कर्णालीतिरका  
हामी सबैका छातिमा  
राजधानीले गाडेको फलामे  
किलो छ  
तपाई देशलाई दिमागले  
नाप्न बस्नु  
भएको योजनाकारसँग  
सोधिरहेछु-  
हजुर! हामी बीचको  
यो असमानतालाई  
तपाई कहिलेसम्म  
समानता ठानिरहनु  
हुन्छ?  
नढाँटीभन्नुस त  
के तपाईसँग कर्णालीको  
नक्सा छ?
