---
title: मलाई नजरको ईशारा नदेऊ
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

मलाई नजरको ईशारा नदेऊ  
मलाई अधरको पुकारा नदेऊ  
बरु आँसु देऊ, अँजुली म थापूँ  
अँगालो फिँजाई कुनै लोभ नदेऊ  
यो तृष्णाको नाता कति टिक्न सक्छ ?  
यो शीतको बिहानी कति खेल्न सक्छ ?  
तिमीमा जब यो मधुमास नहोला  
तिम्रै हात म छोडूँ--- के यो सह्य होला ?  
यो प्रीतिको बन्धन कुनै खाल हैन  
यो मन हो; बिकाऊ कुनै माल हैन  
बटुलेर तिर्खा म कुन प्यास मेटूँ ?  
अँधेरो जँघार यो कसोरी म हेलूँ ?  
तिमी मस्किदिन्छ्यौ सबै मात पिएझैँ  
सधैँ होस हराई म कुन बास भेटूँ ?  
हो यात्रा यो जीवन, कुनै खेल हैन  
यो मन हो; भदौरे कुनै भेल हैन
