---
title: सडकै सडकमा
author: कुन्दन शर्मा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%81%E0%A4%A8%E0%A5%8D%E0%A4%A6%E0%A4%A8_%E0%A4%B6%E0%A4%B0%E0%A5%8D%E0%A4%AE%E0%A4%BE
---

उफ्। सडक कहिल्यै खतम हुँदो रहेनछ  
एकपछि अर्को बढ्ने  
एकले अर्कालाई काट्ने।  
सडक र यो हिँडिरहने विवशता  
कतैबाट सराप पाएको हो कि ?  
कस्तो यो मन, कहिल्यै नअघाएको।  
थाकी--थाकी उठेका मेरा पाइलाले  
सोधिरहन्छन्, अझ कता ?  
यो थकाइ,  
सबै जीउभरि सरिसक्यो  
तैपनि म किन नअडेकी ?  
सडककै छेउमा कुनै दिन  
अन्तिम थकाइमा ढल्ने सत्य मेरो।  
तर सडक अझ बढ्दै जाला  
नटुङ्गीकन... ।  
हैन, मैले किन टुङ्गिन जानिनँ त ?  
टाढा--टाढा आँखा पुर्याएकी थिएँ  
आफ्नो अन्त्य खोज्न,  
नपाउँदा पनि  
किन अघि बढिराखेँ त्यसै।  
किन ? किन ??  
किन र ???  
 सडक कहिल्यै खतम हुँदो रहेनछ  
एकपछि अर्को बढ्ने...  
म कहिल्यै अडिँदो रहिनछु  
थाकेर पनि,  
सधैँ नयाँ थकाइतिर लम्किने।  
थाहा छ मलाई, अन्त्य मेरो  
अन्त्यहीन सडकमा हुनेछ ।  
अनि यात्राको यो विवशतालाई  
म  
घर, सहर र विश्व बनाई  
सधैँ नयाँ अर्थ दिन खोज्छु।  
नयाँलाई पुरानो पारी  
फेरि नयाँतिर लम्कन्छु।  
कसरी भनूँ म  
मेरो हिँडाइ अर्थहीन छ ?  
'अर्थ' खोज्नै त म हिँडिरहिछु---  
यो रित्तो मनको,  
यो हिँडिरहने विवशताको,  
र 'हो' र 'हैन'  
दुई विरोधी सत्यले ठगिएको  
जीवनको।  
प्रत्येक 'किन' ले मलाई अघि सारेको छ,  
म जहाँ थिएँ  
त्यहाँ म छैन ।  
म जहाँ छु  
त्यहीँ भोलि हुनेछैन ।  
'किन' को अन्त्य 'अघि' हुन्छ  
अनि प्रत्येक 'अघि' ले फेरि 'किन' ल्याउँछ ।  
सडक कहिल्यै खतम नहुने  
म जहिले पनि हिँड्न खोजेर;  
म जहिले पनि हिँडिरहने  
आफैसँग हारेर ।  
एउटै घेराले मलाई  
बाँधिराख्न कहाँ सक्यो र ?  
मैले बाँधिएर बस्नै पनि कहिले मानेँ र ?  
 सडक कहिल्यै खतम हुँदोरहेनछ  
..........................................  
एकले अर्कोलाई काट्ने।  
मैले सडक बनाएँ  
हिँडिरहन--- नयाँका लागि बढिरहन ।  
तर मेरो प्रत्येक पाइलाअगाडि  
फेरि यो तगारो किन ?  
मलाई अड्याएर  
किन मागेको विवरण मैसित,  
मेरो हिँड्ने विवशताको ?  
मेरो रित्तिँदै गएको मनको ?  
र यो हाँसोउठ्दो जीवनको ? ... ।
