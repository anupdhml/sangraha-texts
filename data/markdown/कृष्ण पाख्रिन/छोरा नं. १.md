---
title: छोरा नं. १
author: कृष्ण पाख्रिन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%AA%E0%A4%BE%E0%A4%96%E0%A5%8D%E0%A4%B0%E0%A4%BF%E0%A4%A8
---

पहिले तिमीहरुले यसलाई  
तुहेको भनेर ढुंगाको बगरमा  
एउटा ढुंगा जस्तै फालेका थियौं ।  
तर ऊ थुप्रै ढुंगाहरु बीचमा  
एउटा सिंगो बगर भै उभिएछ ।  
तिमीहरुले फेरि त्यो बगरलाई छोप्न  
थुप्रै झार, दुबो र विकासका रुखहरु रोपिदियौ  
तर आश्चर्य !  
ती रुखहरुमा ऊ त झन लहरा जस्तै झांगिएछ  
यो निलो आकाशलाई गिज्याउँदै  
आकाश भन्दा प..........र, परसम्म  
उसका हात खुट्टा र औंलाहरुमा फैलिएको छ ।  
   
खोई के भनौं तिमीलाई ?  
उसको कथाको वर्णन गर्दा नेपोलियन, गाँधी, यीशु  
पनि  
सबै केवल  
फिका मात्र मात्र फिका हुन्छन् ।  
हामीलाई थाहै नदिई  
उसका पाइलाहरु मीलका ध्वाँसे बादलमाथि  
लेकाली झुप्रोमा जमेको सेतो तुषारोमाथि  
घामले खाएको मदेशको बलौटे आँगनमाथि  
र टाढा टा............ढाको जूनेली सतहमाथि  
एक तमासले हिडिरहेको छ, बढिरहेको छ ।  
मैले गौरवसाथ घोषणा गर्नै पर्छ  
यो मेरो छोरा !  
भूगोलको नै पदयात्री हो ।  
र उसले छोडेर गएका पाइलाहरु  
निश्चय नै मानिसको इतिहास हुनु पर्छ ।  
   
हेर, कुनै पिताले समातेर  
मायाको म्वाई खानु  
ममतामा पग्लेर कुनै आमाले  
घर परिवार र देशभित्र  
निर्वासित गर्न खोज्यो भने  
यो तिमीहरुको ठूलो मानचित्रमा  
उ नअटाएर  
तिमीहरुको मानचित्र नै सानो  
अझैं सानो र साह्रै सानो हुनेछ ।  
उ दिग्विजयकर्ता  
कुनै दिवंगत आत्माभन्दा पनि महान  
धर्तिभरिकै मानिसहरुमा फैलिएको छ ।  
   
   
हेर उसका दुबै हातहरुमा श्रृष्टि गर्ने  
दैत्य र मानिस भएको बस्तीको इतिहासलाई  
पशु र मानिसमा रहेका झगडाको ग्लोबलाई  
दैत्य र पशुदेखि मुक्त भएको  
मात्र मानिस केवल मानिस भएको  
नयाँ बस्ती बसाउने  
दुई फलामे पाखुराहरु लिएर उभिएको ।  
ती मस्तिष्कमा कोरेका विभाजनका रेखाहरु लिएर  
कुनै देशको सत्ताधिकारीले अंशबण्डा गर्न खोजेमा  
बतासमा टाउको उठाएर आफैले  
आफ्नो अनुहारमा प्याच्च थुके जस्तो हुनेछ ।  
   
त्यसैले साइनो नै केलाउने भए  
पूर्खा, जात र नाम नै सोध्ने भए  
रगत, मासु र मानिसको साइनो भनिदिनेछ ।  
   
कुन पहाडले उसलाई छेक्न सक्छ ?  
कुन बाटोले उसलाई रोक्न सक्छ ?  
ठूलठूला पर्वतहरु सम्याएर  
पर्वतमाथि ढुंगा र ढुंगामाथि चम्किलो सडक  
ओछ्याएर  
धेरै हिउँका थुम्का थुम्की फोरेर पाइला सार्दै  
धेरै धेरै चट्टान र पहराहरु सतहमा मिलाएर  
उसले कसैको आँखामा नबिझ्ने  
कसैको मुटुमा पनि नघोच्ने  
देशहरुको योजनाभन्दा अर्कै  
आजसम्मको इतिहासको योजनाहरुभन्दा पनि अर्कै  
एउटा योजनाको थालनी गरेको छ ।  
   
मेरो छोरो ! तिमीलाई !  
देखावटी दीर्घायुको शुभ---कामना दिने  
ती सबै लाटा, बहिरा र अंधाहरु  
र घुंडाबाट आँशु काढी तिम्रो बिछोडमा रुनेहरु  
एउटा अनुहारका दुई मूर्तिहरु  
मात्र मूर्तिहरु देख्छु  
   
त्यसैले उज्यालो जस्तो सत्य यो छ  
कि बाँच्यौं भने तिमी  
ती दैत्य र पशुहरुलाई थुपारेर  
तिनीहरुको लाशको कुन्युमाथि तिम्रो घाम उदाउने छ  
तर तिमी मर्छौ  
र अवश्य मर्ने छौं  
म सधैं नै यही भन्छु  
   
(किनकी सबैको मृत्यु शायद निश्चित छ)  
   
यतिसम्म कि तिम्रो मृत्युले  
केबल धेरै धेरै मानिसहरुको हृदयमा व्याकुल शोकको पहिरो  
र घृणाको हुरी उब्जाएर जानेछ ।  
धेरै मानिसहरुको श्रद्धाले तिम्रो चिहान  
तिमीमाथि नै संसारको छोरा भनी  
लेखिदिनेछ ।  
   
   
र, तिमी जस्तै बाँचेकाहरुलाई  
कुनै हिउँको हुरीले नछुने  
कुनै तुषारोको जाडोले नछोप्ने  
र कुनै युद्धखोरहरुको युद्धले नभेट्ने  
एउटा यस्तो भूगोलमा लैजाने छ ।  
जहाँ देशको सीमारेखादेखि लिएर  
सानो सानो झगडासम्म पनि हुने छैन ।  
जहाँको बगरहरुमा  
मान्छेको मासुको भाग लगाउने  
कुनै कसाईहरु  
र कुनै पशुहरु पनि हुनेछैन ।  
जहाँबाट बेखर्ची भइ  
कुनै यात्रीहरुले  
दुई छाक खान भीख माँग्न पर्दैन  
एउटा यस्तो संसार  
जहाँको आईमाईहरुले आफ्नो लोग्नेको बिछोडमा  
तरुनीमा नै चुराहरु फुटाउन पर्नेछैन ।  
जहाँको आमाहरुले  
आफ्ना छोरा छोरीहरुको  
---बुहारीहरुको  
नाता--नातिनीहरुको  
सुस्वास्थ्य र दीर्घायुको कामनाहरु  
सँधै नै गर्नेछन् ! सँधै नै चिताउनेछन् !!  
   
जहाँका छोराहरुले  
धर्तीभरिकै  
आमा, बा र भाईहरुको  
दिदी, बहिनी र बुहारीहरुको  
दीर्घायुको लागि  
हजारौं हजारौं परेवाहरु  
हजारौं हजारौं बेलुनहरु  
हजारौं हजारौं पल्ट  
आकाशतिर उडाएर आतिशबाजी गर्नेछन् !  
आकाशतिर उडाएर आतिशबाजी गर्नेछन् !!
