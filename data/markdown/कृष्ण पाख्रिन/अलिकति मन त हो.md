---
title: अलिकति मन त हो
author: कृष्ण पाख्रिन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%AA%E0%A4%BE%E0%A4%96%E0%A5%8D%E0%A4%B0%E0%A4%BF%E0%A4%A8
---

अलिकति मन त हो  
माता भने पनि  
पिता भने पनि  
दाजु भाइ  
दिदी बहिनी -- छोरा छोरी र संसार भने पनि  
जे -- जे भने पनि  
मनै त हो -- अलिकति स्नेह -- अलिकति माया हो  
ठीकै छ !  
तिमी दिन सक्दैनौं होला  
के भो र ?  
मसँग छ -- अ.....लि.....क.....ति  
यो बाँडेर तिमी लेउ  
अलिकति म राख्छु  
हाम्रो अंशबन्डा त्यही हो  
मान ! तिमी मान !!  
मसँग अरु के नै छ र ?  
थोरै माया, थोरै स्नेह  
पिता पुर्खाको सम्पत्ति  
-- म मात्र  
"एकोहं बहुस्यामः"  
फगत माया बाँड्न सक्छु -- तिमीलाई !  
मनै त हो !  
पिताको मानेमा कोही गएनन्  
माताको मानेमा कोही जाँदै जाँदैनन्  
पुर्खाको मानेमा कोही गएनन्  
थोरै मृत्यु हो  
थोरै मर्नु हो  
(थोरै मर्नु तिमी पनि  
थोरै मृत्यु मेरो पनि)  
अलिकति माया -- अलिकति स्नेह  
जिन्दगीमा बाँडिराखौं !  
मनै त हो तिमी  
मनै त हो मपनि  
अलिकति मनलाई  
जति बढाउँछौं हामी -- त्यो ब्रम्हाण्ड हुन्छ ।  
अ -- लि -- क -- ति घटाउ  
त्यो मन खुम्चिन्छ --- यौटा बिन्दुमा  
केवल यौटा बिन्दुमा !  
मात्र यौटा बिन्दुमा !!  
त्यहाँ जाउ तिमी  
तिमी मृत्यु पाउँछौं  
म गए पनि यौटै मृत्यु पाउँछु !  
भन तिमी ?  
म कहाँ जाउ ??  
मलाई भन  
कृपया तिमी बुझ वा नबुझ  
अलिकति मन छ मसँग  
तिमी भन !  
म कहाँ जाउ ?  
तिम्रो पिता, पुर्खा र हामी  
यौटै सन्तान÷यौटै परिवार --- मानिसहरुको  
(आदम र हौवाको)  
अलिकति मन हाम्रो पुर्खामा थियो  
त्यो तिम्रो सम्पत्ति हो  
त्यो मेरो सम्पत्ति हो  
अब त्यही मनलाई यो बर्ष भाग लगाउ !  
अब त्यही मनलाई यो बर्ष अंशबन्डा गरौं !!  
अब त्यही मनलाई यो बर्ष अंशबन्डा गरौं !!!  
यौटा हाम्रो परिवारमा  
चीनको नयाँ पर्खाल खडा हुनेछ ।  
त्यही पर्खालमाथि  
जिन्दगी बेसुरले कुदाऔं  
केही छैन -- केही छैन -- केही छैन  
मैले मन बिसाउन चाहँदा  
मनको यौटा गह्रुंगो भारी  
धेरै बिसाउने ठाउँ पाउन सक्छु  
तर तिमी ?  
तर तिमी भन ?  
तिम्रो मन बिसाउने ठाउँ -- कहाँ छ ?  
मलाई भन !  
मनै त हो -- मलाई थोरै दुःख लाग्छ  
तिमीले ठाउँ नपाउँदा  
अलिकति मन त हो...........  
आमा भने पनि  
पिता भने पनि  
दाजु भाइ  
दिदी बहिनी -- छोरा छोरी र संसार भने पनि  
जे -- जे भने पनि  
मनै त हो -- अलिकति माया हो  
अलिकति स्नेह हो  
ठीकै छ ।  
तिमी दिन सक्दैनौं होला त  
के भो र ?  
मसँग छ -- अ.....लि.....क.....ति  
यो बाँडेर तिमी लेउ !  
अलिकति म राख्छु !!  
मनै त हो -- अलिकति हामी बाँडि राखौं !!!  
अलिकति मन त हो.................. ।  
अलिकति मन त हो...................।
