---
title: विक्षिप्तहरुको भाषण
author: कृष्ण पाख्रिन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%AA%E0%A4%BE%E0%A4%96%E0%A5%8D%E0%A4%B0%E0%A4%BF%E0%A4%A8
---

रातौंरात अनिदो भइ  
चिप्लिएका मेरा दिन र रातहरु  
दिनमा चिसो घाम छैन कतै  
रातमा ताराहरु चूपचाप छन् कतै  
अक्टोपस अंधकारको पंजामुनि  
म  
छटपटाए !  
निस्सासिए !!  
कहालिए !!!  
र, भनेछु  
अंधकारको हिमाल उठिरहेछ ।  
त्यहाँ हिमप्रपात छैन ।  
त्यहाँ तुषारोपात छैन ।  
केवल अंधकारको अविरल वर्षा भइरहेछ ।  
यो स्थितिबोधले मलाई टोकिरहेको छ,  
डसिरहेछ  
र म  
कुन शब्दमा हजूरहरुलाई निवेदन गरुँ ?  
बिन्ती गरुँ ?  
कि यो मेरो विक्षिप्त स्थितिको निर्माण हो ।  
अथवा  
यो समयको परिणति हो ।  
मैले अनिर्णित छोडेको छु ।  
मैले यी प्रश्नहरुलाई निर्णयहीन प्रश्नको थुप्रो भनेको छु ।  
भनेको छु  
अनि कहिलेकाहीं  
महासागरहरु  
नदीहरु पनि रातभरी/सपनाभरी  
अनिद्रा र निंद्राको प्रदेशहरुमा  
बग्ने गर्छन / कुद्ने गर्छन् ।  
देशका कुनै फाँट र मैदानहरु देखिंदैन ।  
गाउँले घरहरु/जंगलहरु  
देखिने सडकहरु/अट्टालिकाहरु पनि  
सबै नै चुर्लुम्म डुबेका छन् ।  
मानौं मेरो देश अब टप्पु भइरहेछ ।  
प्रत्येक सपनाको महलमा  
बाढी पीडितहरुको कहाली लाग्दो स्वर  
ज्यान जोगाउन भाग्ने जनावरहरुको कर्कश आवाज  
फगत यस्तै  
सागरका छालहरु/नदीका सुसाईहरु  
मात्र मेरो सपना बन्छ  
नितान्त मेरो सपना हुन्छ ।  
अब त मेरो सपनालाई ग्याँसच्याम्बर भनिदिए पनि हुन्छ ।  
र, ग्याँसच्याम्बरलाई मेरो सपना भने पनि हुन्छ ।  
किनकी  
अरुले देखेको सुखद भविष्य  
शायद रेगिस्तानसम्म पुग्दा पनि  
मेरो आँखामा नअटाउला  
मेरो हृदयमा नबस्ला  
हिजोआज,  
मलाई मरुभूमिको  
राप/ताप  
र उष्णता मन पर्न थालिरहेछ ।  
हिमाली प्रदेशको चिसो स्याँठ  
मन पराउन छोडेको छु,  
रुचाउन छोडेको छु ।  
अरुले आकाशतिर हेर्दा  
म धर्तीको पत्रै पत्र खोजिरहेको हुन्छु ।  
म खोजिरहेको छु सपनाको देश !  
   
अब मलाई जरुरी छैन ।  
म राजीनामा गर्छु  
भन्नोस् ?  
मबाट अरु कुनै सेवा बाँकी छ भने ?  
अहिले/आज  
यो बर्षमा नै भनिदिनोस् !  
म अरु पनि  
तपाईहरुको नाममा/तिमीहरुको नाममा  
कुन कार्यालयमा गई पास गर्नु पर्ने हो ?  
भनिदिनोस् तपाईहरुले  
मेरो जीवनको यात्राभरी  
मेरो जीवनभरी  
याद राख !  
तर..................  
कतै यस्तो नहोस्  
जीवनको यात्रा गर्दागर्दै  
टुप्पी मात्रै बाँकी रहेर  
मानिस हराए पछि  
म--- लाई  
तिम्रो आवश्यकता  
र तिमीलाई मेरो आवश्यकता बोध भयो भने  
म असमर्थताको शेरिफ दिनु बाहेक  
कुनै खादा वा कुनै माला लिएर  
स्वागत द्वार बनाउन सक्दिन ।  
स्वागतम भन्न पनि सक्दिन ।  
त्यसैले  
हिजोआज  
दिनहरुलाई बैशाखी रुघा लागेको छ ।  
र, घामका किरणहरुले सिंगान बगाउँदैछ ।  
जीवनलाई पनि  
आजकल  
जिजीविषाको फोबिया लागेको छ ।  
तिमीलाई शंका नहोस् !  
यो मेरो उजूरीपत्र होइन,  
मात्र एउटा विक्षिप्तहरुको भाषण  
मानविय गुणहरु हो--- भन्नु पर्छ,  
मान्नु पर्छ/बुझ्नु पर्छ ।  
   
यो शहरको  
धेरै अन्धकार गल्लीहरुमा  
औंसी भरिएका मूल सडकहरुमा  
हिजोआज गधा कराउँछ  
र गधाजीको स्वरसँगै  
कुकुर बहादुरले पनि आर्केष्ट्रा बजाउँछ ।  
म यसलाई गीत सम्मेलन भनौं कि  
संगीत सम्मेलन भनौँ ??के भनौं ?  
त्यसो भए  
अब तिमी हिमाल नखोज !  
हिमाल खोज्दा खोज्दै  
मैले/तिमीले  
सेउती र सर्दुको पानी उचालेर  
एक अन्जुली पानी मात्रलाई  
यही हो हाम्रो हिमाल भने पुग्छ ।  
त्यसैले  
हिजोआज  
रातीराती जूनकीरी उड्न बिर्सेका छन्,  
चमेराहरु पनि चारधाम गएका होलान्  
राती राती उड्न बिर्सेका छन् ।  
यो हिमाललाई लगेर तिनीहरुले  
(जूनकीरी/गधा/कुकुर र चमेराले)  
महासागरमा  
तिनीहरुको इतिहासको अस्तु  
अन्त्येष्टि गरेर फर्कदै होलान् ।  
हेर !  
जीवनको अर्थ खोज्नु  
तिमीले !  
मैले !!  
हामीले !!!  
सबैले !!!  
अस्तित्व खोजेमा/जिन्दगीको अर्थ खोजेमा  
निषेध छ !  
बन्देज छ !!  
कतै शान्ति सुरक्षा नलागोस्, तिमीलाई  
चूपचाप बस,मौन बस,  
मौन बस/चूपचाप बस ।  
भर्खरै एक हूल हुचीलहरुले  
होहल्ला गरेर/चिच्याएर  
यो शहरलाई घोर निंद्राबाट  
ब्यूँझाएर गएका छन् ।  
आज दिनभरि कागहरु  
घर नजीकैको नरिवलको रुखमा बसेर  
के खबर, के सुचना,  
एक हूल कराएका थिए  
मधुर स्वरमा गीत गाएका थिए ।  
कृपया अहिले शान्त भइदेउ !  
ए, शान्तिप्रिय बासिन्दाहरु !!  
अब खोलाहरुमा पानी होइन/आगो बग्छ ।  
नदीहरुमा डढेलो बग्छ ।  
कोइलाहरु बग्छन् ।  
बग्न देउ !  
अब पानी नखानु !!  
अब पानी नखानु !!!  
ए, शान्तिप्रिय शहरवासीहरु !!!  
तिमी शान्तिको नाममा रुद्राक्ष जपेर  
कोशीमाथि/बाग्मतीमाथि/विष्णुमतीमाथि  
गण्डकीमाथि/मेची र महाकालीमाथि  
योगा गरेर  
ईश्वरसँग  
सन्धि गर !  
हस्ताक्षर गर !!  
विश्वास गर !!!  
अब,  
तिम्रो सन्धिपत्रलाई  
म/हामी  
र सबैले विक्षिप्तहरुको सन्धिपत्र भन्दैनौं ।  
न पागलकै प्रलाप भन्छौं ।  
हामी सबैको  
विश्वासमाथि उठेका यी धेरै डढेलाहरु  
फैलिंदैफैलिंदै जाँदैछन् ।  
कतै तिमी र तिम्रो मानसिकतामा  
झुक्किएर नफैलियोस् ।  
   
   
मेरो प्राथना !  
विरुपाक्षलाई यही छ  
विरुपाक्ष !  
तिमीलाई गाड्नेहरुको इतिहास खोज !  
अन्यथा तिमी अधिकारपत्र देउ  
म नचिकेता हुन सक्छु  
म कोशी लिएर आउन सक्छु,  
तिम्रो लागि/तिम्रो उद्घारको लागि ।  
मात्र विरुपाक्ष !  
तिमीले  
यी चमेराहरुलाई,  
गधाहरु,  
कुकुरहरु  
र जूनकीरीहरुलाई  
यथावत बसिदिनु भनिदेउ ।  
मलाई गल्लीमा कुकुरहरु रोएको मनपर्छ  
र, जूनकीरी रातीराती टल्कदैं--टल्कदैं  
डुलेको मनपर्छ/उडेको मनपर्छ ।  
लाटोकोसेराहरु  
मेरो घर नजीकै शिरीषको रुखमा झुण्डिएर  
अथवा चमेराहरु  
बिजुलीको तारमाथि उभिन्डिएर  
रातीराती  
कराएको स्वाद लाग्छ ।  
रातीरातीसडकहरुमा पनि हुल्याहा केटाहरु  
एक हूल बाँधेर  
बोतलसँगै/चरेश र स्म्याकसँगै  
मातेर  
हो--हल्ला गरेको धेरै भो ।  
त्यही स्वर राम्रो लाग्छ/त्यही स्वर मन पर्छ ।  
त्यसैले  
कसैलाई भाले बासेको  
कसैलाई मयूर नाचेको  
कसैलाई नाइटिङ्गलको गीत  
र कसैलाई परेवा घुरेको मन परे पनि  
मलाई त हुचीलको गीत मन पर्छ ।  
लाटोकोसेरो संगीत मन पर्छ ।  
कहिलेकाहीं मध्यरातमा  
ज्यामीहरु कामले थाकेर मस्त निदाएको बेला  
नजीकैको धोबीको गधालाई के खुशी हुन्छ, कुन्नि ?  
मस्त गीत गाइदिन्छ ।  
र, धारीम हातले धोबीलाई तीन पुस्ते गाली दिन्छ ।  
बिचरा ज्यामीलाई के थाहा ?  
के थाहा बिचरालाई ??  
कि मध्यरातमा गधाहरुको सुहागरात हुन्छ ।  
त्यसैले उनीहरुले स्वतन्त्रतापूर्वक गीत गाउँछन् ।  
मलाई यस्तै गीत !  
यस्तै स्वर !!  
यस्तै भाषाहरु !!!  
बेला बेलामा मन पर्छ ।  
मलाई बेला बेलामा मन पर्ने गर्छ ।  
तर मेरो जिउने प्रयत्नमा  
काला कमिलाहरु लाम लागेर कतैं  
बसाई सर्दैछन्  
कतै ¥यालीसँग जाँदैछन् ।  
   
ए, धरहरा !  
म तिमीमाथिबाट हाम्फालेर  
भि. सी. पाउनु निरर्थक ठान्छु ।  
केवल निरर्थक ठान्छु ।  
(एकपल्ट जंगबहादुरलाई सम्झिन्छु)  
आश्चर्य लाग्छ !  
कठै धरहरा,  
तिमीमाथि उक्लेर छातासँगै सफलताका दुस्वप्न देख्नेहरु  
कृपया आज अंकमाल गरौं !  
कृपया आज अंकमाल गरौं !!  
एकपल्ट तिमीले सफलताको उकाली चढेनौं त के भो र ?  
तिम्रो असफलतामाथि नै  
हामीले फूलहरु फुलाएका छौं ।  
कतै मेरो अचम्मको कुरा सुनेर  
कतै मेरो अचम्मको प्रस्ताव सुनेर  
मलाई नै विक्षिप्तहरुको लाममा गन्ती गर्छौ कि ?  
विक्षिप्त म !  
विक्षिप्त भिमसेन थापा !!  
विक्षिप्त जंग बहादुर !!!  
विक्षिप्त धरहरा !!!  
एकपल्ट धरहराको टुप्पोमाथि  
एक हूल गिद्धहरु बसेर गएछन्  
मध्यरातमा  
एकपल्ट  
हुचील कराएको थियो ।  
मध्यरातपछिकतैं अपशकुन लागेन इतिहासलाई ?  
कतै शान्ति महायज्ञ गर्नु पर्ने हुन्छ कि ?  
अब यसपल्टरातौंरात अनिदो भई  
चिप्लिएका मेरा दिन र रातहरुलाई  
राँचीको बेड नं. ४२० मा बुक गरिदिन्छु ।  
र, अस्पतालको पर्खालमाथि चढेर  
धीत मरुन्जेल पिसाब गरिदिन्छु ।  
   
यो चिसो घामलाई,  
हाईभोल्टेज बिजुली स्टेशनमा लगेर  
सेकताप/बेट्रीचार्ज गरिदिनु पर्छ ।  
ताराहरु चूपचाप छन्  
शान्ति सुरक्षा लागेको छ--- यी ताराहरुलाई  
यो खुर्पे चन्द्रमालाई बादलहरुको कैदबाट  
धरौटीमा फिर्ता ल्याएको छु  
र, उ तारेख धाउने गर्छ  
क्षितिजदेखि आकाशसम्म  
आकाशदेखि क्षितिजसम्म ।  
   
आखिर बस चढ्ने ठाउँ  
तिम्रो र मेरो  
हामी सबैको एकै त हो ।  
बरपिपल छेउको बस स्टप  
बस स्टप छेउको बरपिपल  
हिजोआज  
बरपिपलमा कुनै चराहरु बस्दैनन्  
तिम्रो/मेरो  
हाम्रो टोपीमा कुनै चराले  
अब बिष्टा गर्न सक्दैन ।  
विश्वास छ ?  
अलिकति विश्वास गर्नोस्  
तर तपाईको घरमा  
उतानो परेर नसुत्नुहोस्  
सिलिङको माउसुलीले  
बिष्टा गर्न पनि सक्छ ।  
बिष्टामाथि कहिल्यै निको नहुने  
यौटा आणविक घाउ पनि हुन सक्छ ।  
सावधान !  
सावधान !!  
लाटोकोसेरो बाहेक धेरै स्यालहरु  
हूल बाँधेर  
गाउँको किनारै किनार  
बस्तीको माझबाट  
झण्डै झण्डै भानुचौकदेखि छाताचौकमा  
रातीराती आउने गर्छन/ घुम्ने गर्छन  
होशियार हुनु पर्छ सबैले !  
सबैले होशियार हुनु पर्छ !!  
नभए हाम्रो घरमा/ घरभित्र नै गएर  
एउटा नडिया राग छाडेर जान सक्छ ।  
तपाईलाई/तिमीलाई  
कस्तो लाग्छ कुन्नि यो राग ?  
मलाई बिहानीपखको भालेले बासेको भन्दा  
कोइलीले 'कुहु कुहु' गाएको भन्दा  
स्यालले गाएको गीत मन पर्छ ।  
हो, स्यालको पनि जीवन छ ।  
जीवन !  
"Look to this day  
For this is Life  
The very life of life  
For yesterday already a dream  
And tomorrow is only a vision  
But today well lived  
Makes every yesterday a dream  
And every tomorrow a vision of hope." १  
   
ओस्कर वाइल्ड चिच्याउँछ  
अट्टाहास गर्छ,  
भूगोलपार्कमाथि बसेर  
"यो जिन्दगी !  
यो जीवन !!  
भोलिको मधुर कल्पनाको आशा मात्र हो"  
   
एउटा पहाडको टुप्पाबाट  
एउटा बुढा तामाङ्गले  
बेंसीको तन्नेरी तामाङ्गलाई बोला'को सम्झिन्छु  
"औंसी रो थेबा !"२  
त........  
ल..........  
हलो जोतिरहेको तामाङ्गले सुनेछ ---  
"आमा सिजी रो !"३  
टुपी बाँधेर  
टोपी फुकालेर  
त्यो मानिस आएछ ---  
"तिग आमा सिजी ?"४  
होइन !  
होइन !!  
आज औंसीमा हलो जोत्नु हुँदैन  
धर्मको विपरीत हुन्छ  
यस्तै हो धर्म !  
यस्तै हो जीवन !!  
पहाडको फेदीबाट उक्लेर माथि पुगेपछि  
केही खोज्छ मानिस  
मानिस केही खोज्छ  
तर  
बिचरा............  
मानिस !  
केही प्राप्तिको सट्टा पसिना मात्र बगाउँछ ।  
त्यसैले कुकुरहरु भुक्छन्, मध्यरातमा  
मध्यरातमा  
फेरीवालाले भूत भगाउने क्रममा  
भैरुङ्ग जागे/भूत जागे  
डंकिनी जागे भन्दै  
प्रत्येक कार्तिक महिनामा पहाडबाट  
मधेसतिर झर्ने गर्छन्  
मधेसतिर पस्ने गर्छन् ।  
ती फेरीवालाहरु/ती शंखवालाहरु  
अनि म भैरुङ्गको पूजा गर्छु  
आवश्यक छ भने डंकिनीको पनि पूजा गर्छु !  
पूजा --- म कागको पनि गर्छु  
अझैं म भनु !  
अझैं म भनु !!  
प्रत्येक बौलाहा  
धारामा चुहुने भाँडा थापेको बेला  
म हेरिरहन्छु ।  
म सोचिरहन्छु ।  
कतै बलजिते लिम्बुलाई५  
अझैं पुज्न बाँकी छ कि ?  
श्रीमान बलजिते !  
Look to this day  
For this is Life  
तिमी छैनौं/ठीकै भो  
धारामा चुहुने भाँडा थाप्न परेन ।  
फेदीबाट टोपी फुकालेर  
टुपी बाँधेर  
पहाडको टुप्पामा पुग्न परेन  
ठीकै भो --- तिम्रो मृत्युमा  
And tomorrow is only a vision  
भन्नेहरु थुप्रै छन / सुन्नेहरु पनि थुप्रै छन् ।  
सबैले जीवनको पूजा गर्छन् ।  
जीवनलाई श्रद्धा गर्छन् ।  
म ठीक विपरीत  
मृत्युको पूजा गर्छु !  
मुर्दाघाटको पूजा गर्छु !!  
देवी देउताहरु नरिसाउन् जीवन पनि नरिसाओस्  
म वास्तवमा जीवन होइन !  
पुर्खाको सन्तान पनि होइन !!  
तिमीले मानेको देउता पनि होइन !!!  
म आफैले आफैलाई म्हः पूजा गर्छु,  
म आफैले आफैलाई पुज्ने गर्छु,  
आफैले आफैलाई पुज्छु,  
म कुमार देउता/कुमारी होइन ।  
कुमारी पुजिन्छन् देवालय र मन्दिरहरुमा  
म बुढाहरु पुज्छु/तन्नेरीहरु पुज्छु  
"If the way I see you now is not the way  
In which I saw you once, if in you  
What I see now is new." 6  
   
तिमी !  
गुलाफ / इन्द्रकमल र कमल नै  
गुराँस/बुकी र सुनाखरीको के कुरा ?  
लालुपाते/चमेली/पपी फूल मन पराउन सक्छौं ।  
मलाई गुहेली र धुसुरे फूल  
राम्रो लाग्ने गर्छ/मन पराउने गर्छु ।  
हामी आफैं नयाँ फूलहरु रोपौं !  
हामी आफैं नयाँ फूलहरु रोपौं !!  
"Where you first moved bare footed  
Kicking up dust  
I rely often on this ordinary thought  
Near Lake Baikal my own town waiting for me." ७  
यी गमलाहरुमा/फूलबारीहरुमा  
यी शहर/गाउँहरु  
सरोबर र झीलहरु  
तिमी जन्मेका ठाउँहरु  
हामी जन्मेका गाउँहरु  
हामी खाली खुट्टा खेलेर/दौडेर  
धुले सडकहरुमा धुलो उडाएका थियौं ।  
यही माटोहरुमा हामी खेलेका थियौं  
र, तिमीलाई,  
आफ्नै शहरको/आफ्नै देशको फेवाताल  
आफ्नै मानसरोवर र झीलहरु  
तिम्रो नजिकै भएपनि  
त्यो तिम्रो शहर र गाउँ होइन ।  
त्यो तिम्रो देश होइन ।  
त्यो तिम्रो राष्ट्र होइन ।  
हाम्रो देश दौरा, सुरुवाल र टोपीमा  
हिजोआज,  
नयाँसडक, पुतलीसडक  
र कहिलेकाहीं  
छाताचौकमा नेपालीको लाइसेन्स लिएर  
नेपाली "हुनु" को लेवलमा बाँचिरहेको हुन्छ ।  
हो, बास्तवमा  
तिमी !  
म !!  
हामी !!!  
यो अचम्मको युगको  
अचम्मको देशमा  
हिंडिरहेछौं !  
बाँचिरहेछौं !!  
खुट्टाहरु छैनन्  
तैपनि भकुन्डो खेलिरहेछौं ।  
हातहरु छैनन्  
तैपनि लेख्ने स्वाँग गरिरहेछौं ।  
कोरले खाएका यी अनुहारहरुमा  
कसैले प्याच्च थुके पनि हुन्थ्यो,  
थुक्दैनन् ।  
   
मलाई थाहा भएन  
र, मलाई थाहा हुन सकेन ।  
अहिलेसम्म यो देश मेरो हो ?  
तिम्रो हो ??  
अथवा हाम्रो हो ???  
एकपल्ट यो ग्लोबलाई नै  
०४५ सालमा भागबन्डा लगाउ !  
र, हामी सबै मिलेर  
यो भागबन्डालाई अदालतमा गई रजिष्ट्रेशन गरौं ।  
यो युरोप !  
यो अमेरिका !!  
यो अष्ट्रेलिया !!!  
यो अफ्रिका !!!  
र यो एसिया !!!  
यो रुस/यो अमेरिका  
यो भारत/यो चीन  
यो बेलायत  
र यो नेपाल  
र, भनौं.................................  
यु. एन. ओ. लाई  
तिमीले.............  
ए.........  
ए.........  
ए...........  
आजसम्म चौकिदारी गरेकोमा  
सधन्यबाद !  
तिमीलाई --- अवकाश छ ।  
तिम्रो तलब/संचयकोष  
र बोनस  
जे जे पाउँछौं विश्व बैंकको चेक भजाएर लैजानु ।  
अब, यु. एन. ओ. को बडापत्रलाई रद्दी कागज भनेर  
चनाचट्पटेवालासँग "दहीबडा" मा साट्नु पर्छ  
र, भन्नु पर्छ/घोषणा नै गर्नुपर्छ ।  
"आत्मसात आनन्दमयः"  
"श्रुतेष्तु मुलत्वात"  
"पुरुषार्थः अतः शब्दात बादारायणः"  
--- ब्रम्हसुत्रश्लोकहरु/सुत्रहरु  
र ऋचाहरु  
एकपल्ट तिमीले  
सापटी देउ अरुलाई अन्यथा भाडामा लगाई देउ ।  
   
यो बाँच्नेक्रम तिम्रो/मेरो  
र हाम्रो सापटी कसैले मागेमा दिनु पर्छ ।  
अन्यथा यसलाई बन्धकी राख्नु पर्छ ।  
मेरो बालकपनमा नै मैले यो जिउने क्रमलाई  
माटोको घर भनिदिएको छु ।  
ढुंगा/खपटाको नक्कली पैसासँग  
भाँडाकुटी खेल्दा नै साटिसकेको छु ।  
अब त...................  
केबल बाँसको खुट्टामाथि उभ्भिएर  
खुट्टा छ भन्ने भ्रममा  
आफुलाई !  
ठूलो मानिसको भ्रममा  
अग्लो हुनुको अर्थहिनतामा बाँचिरहेछौं ।  
यो अन्धाहरुको नगरमा  
यो लाटाहरुको देशमा  
लाटोकोसेरोले पनि दिउँसै अन्धकार ठानेर  
हिजोआज  
मध्यान्हमा बास्नु थालेको छ ।  
हिजोआज लाटोकोसेरोले पनि  
मध्यान्हमा नै मीठो गीत गाउन थालेको छ ।  
   
यो उजाड बस्ती  
यी गाउँ/शहरहरुमा  
मरुभूमि र बालुवा बाहेक  
दरार फाटेर केही छैन ।  
मनसुन छैन/बर्सात छैन ।  
कहिलेकाही  
बर्सातको याममा पनि घाम उदेक गरि लाग्ने गर्छ ।  
आज नै हो म मधेस गएको बेला  
घाम --- एउटा मात्र होइन  
धेरै धेरै लागेको थियो ।  
घाम निस्तेज छ होला भनेकोमा  
आजकै दिन हाई भोल्टेज भएछ ।  
मलाई थाहा भएन  
छाता ओढेर पनि मलाई शान्ति र आनन्द  
कतै पनि आएन ।  
म शान्त नै थिए  
तैपनि शान्ति किन आएन प्रभु ?  
"प्रभुजी मलाई भेडा बनाइ देउ !  
मलाई भेडा बनाइ देउ प्रभुजी"८  
The very life of life  
For yesterday already a dream  
And tomorrow is only a vision  
But today well lived"  
   
लेकबाट झरिरहेको  
एक बथान भेडाहरु देखेर  
मलाई नीत्शे सम्झना आउँछ  
यी मूर्खहरुको यौटा लामो कतारमा/¥यालीमा  
यी बौलाहाहरुको जुलूसमा/आमसभामा  
बुद्धिको कुरा नगर !  
हो, बुद्धिको कुरा नगर !!  
कविता लेख्नु हुदैन  
यो मूर्खहरुको शहरमा  
तिमी पनिम पनि  
हामी सबैले भेडा बनि दिनुपर्छ !  
एकपल्ट मूर्ख बनि दिनुपर्छ !!  
र, बौलाहाहरुको बस्तीमा  
तिमी/म  
हामी सबैले भलाद्मी बन्नु हुँदैन ।  
बौलाहा नै बन्नु पर्छ ।  
र, सबैले मूर्खहरुको जिन्दाबाद गाउँनु पर्छ ।  
हामीले बौलाहाहरुको जय जयकार मनाउनु पर्छ ।  
यो नगरको भजनमण्डलीको सदस्यता लिएर  
प्रत्येक एकादशी र पूर्णेमा भजन गाउँनु पर्छ ।  
भजन यस्तै हुन्छ  
"आज सजिलैसँग बाँचौं !"  
The very life of life  
बाँचौं ! बाँचौं !! बाँचौं !!!  
But today well lived  
आज सजिलोसँग बाँचौं !  
हो, आज सजिलोसँग बाँचौं !!  
हामी सजिलोसँग बाँचौं !!!  
त्यो एउटा नेपाली बौलाहाले  
सधैं सधैं प्रलापेको सुनेका छौं ?  
"थुक्क............... भगवान !  
तिमीले सबैलाई घर दियौं,  
परिवार दियौं,  
मलाई मात्र किन दिन सकेनौं ?"  
त्यो यसरी नै प्रत्येक  
मन्दिरहरुमा/सडकहरुमा  
देवालय र गल्लीहरुमा  
बाँच्नेक्रममा सजिलोसँग बाँचेर चिच्याउँछ ।  
प्रत्येकलाई थुक्ने गर्छ ।  
प्रत्येकलाई गाली गर्छ ।  
सक्ने भए त्यो पागलले  
पिसाब नै गर्ने थियो होला --- मन्दिरहरुमा  
देउताहरुमा/मुर्तिहरुमा  
अझैं सकेदेखि  
पुजारीहरुको टाउकोलाई नै कमोट बनाउने थियो  
अथवा मन्दिरमाथि नै  
दिशा पिसाब गर्ने थियो होला ।  
   
   
कतै/कुनै ठाउँमा  
साँझ जंगलबाट धुवाँ उठ्छ  
कुहिरो त्यसरी नै जम्मा हुन्छ ।  
जसले गर्दा हरेक बिचार गुजुल्टिन्छ ।  
र, बन्द मेरो मुखलाई दबाउँछ/सिइदिन्छ ।  
   
पहाडहरुमा र भिजेका खेतहरुमा  
मृत्यु पस्रेको छ हामीहरुलाई कुरेर  
कुनै उदाश सडकको मोडमा  
बन्दुकको नालले कुरिरहे झैं"९  
   
एउटा कविले  
कुनै देशबाट  
पहाडहरु/पर्वतहरु/नागीहरुमाथि  
हुस्सु उठिरहेको बेला  
बादल झरिरहेको बेला  
पहाडहरुमा र भिजेका खेतहरुमा  
मृत्यु पस्रेको देखेछ  
र, तुरुन्तै एउटा कविता लेखेछ  
मृत्यु शायद जिन्दगीको खेतमा फल्ने धानको बाला हो कि ?  
अथवा  
मृत्यु शायद कुर्सीसँगै टाँसिएको करेन्टको ज्वाला हो कि ?  
मृत्यु शायद  
तिमीलाई !  
मलाई !!  
पर्खिरहेको होला  
अहिले पनि कतैं  
कुनै सडकका भीडहरुमा,  
कुनै अन्धकार गल्लीका मोडहरुमा,  
कुनै कफ्र्यू लागेका शहरहरुमा,  
कुनै इमर्जेन्सी लागेका देशहरुमा,  
कुनै खेतहरुमा,  
कुनै कलेज र स्कुलहरुमा  
र कुनै मैदानहरुमा  
के थाहा ?  
मृत्यु कहिले निःशुल्क पनि हुन सक्छ ।  
हो, मृत्यु कहिलेकाहीं निःशुल्क पनि हुन्छ ।  
म  
तिमी  
हामी सबै --- मृत्युलाई  
सयपत्री र गुलाफको माला लिएर  
स्वागतद्वार बनाऔं,  
स्वागतम हामी भनौं !  
स्वागतम जिन्दगी !!  
स्वागतम मृत्यु !!!  
र, लेखिदिनेछु  
म  
बुद्धं शरणं गच्छामी !  
संघं शरणं गच्छामी !!  
धम्मं शरणं गच्छामी !!!  
मृत्युं शरणं गच्छामी !!!
