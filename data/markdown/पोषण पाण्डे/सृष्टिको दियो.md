---
title: सृष्टिको दियो
author: पोषण पाण्डे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8B%E0%A4%B7%E0%A4%A3_%E0%A4%AA%E0%A4%BE%E0%A4%A3%E0%A5%8D%E0%A4%A1%E0%A5%87
---

लडाइँ त देव--दानवको थियो  
लडाइँ त समुद्र--मन्थनको थियो  
लडाइँ त अमृत--हलाहलको थियो।  
किन त्यो फिरन्ताले  
जानाजान  
हलाहलजति सप्पै आफैले पिउनुपरेको... ?  
किन त्यो फिरन्ताले  
डाह खप्न नसकी  
पहाडको टुप्पा--टुप्पा भौँतारिनुपरेको... ?  
किन उसले नाङ्गिनुपरेको  
त्यतिका जवाहरातले जडेका  
तासका पोसाकहरू छँदाछँदै पनि... ?  
ल हेर---  
अहिलेसम्म पनि मानिसहरू  
उसको माथमा  
घडाका घडा पानी चढाउँदैछन्---  
"हरहर महादेव  
हरहर..."  
तर, के उसको डाह शान्त नहुन्जेल  
सृष्टिको दियो बलिरहनेछ त ?
