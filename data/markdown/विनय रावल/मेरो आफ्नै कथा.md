---
title: मेरो आफ्नै कथा
author: विनय रावल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%A8%E0%A4%AF_%E0%A4%B0%E0%A4%BE%E0%A4%B5%E0%A4%B2
---

जाडोमा---  
आङमा--- एक धरो लुगा नहुँदा  
पेटमा--- एक मुठी अन्न नहुँदा  
बस्न--- एउटा सानो ओढार नहुँदा  
एउटी स्त्री  
एउटा सानो बालकलाई काखमा गुटमुट्याएर  
आँखाबाट सधैँ--सधैँ बलिन्द्र आँसु झारिरहन्थी  
र, कहिलेकाहीँ  
त्यो बालक चिच्याएको बेला  
उसलाई कुट्थी पनि सुस्तरी ।  
 बालक---  
यस्तो किन हुन्छ  
नबुझेर एकछिन टोलाउँथ्यो पनि ।  
आज बिस्तारै--बिस्तारै  
ऊ सबै कुरा बुझ्दैछ  
र, विगतका कुराहरू सम्झेर  
ऊ धुरुधुरु रुन्छ पनि ।  
तपाईं पनि सोच्दै हुनुहोला  
त्यो बालक को हो ?  
त्यो स्त्री को हो ?  
साँच्चै भनूँ  
त्यो मेरो आफ्नै कथा हो  
र, त्यो स्त्री  
मेरी आफ्नै आमा हो ।
