---
title: क्यानभासभित्र
author: शुभ श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%81%E0%A4%AD_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

एउटा भ्रमको जिन्दगी भोगिरहेछु  
सुन्दर सपनाहरू  
किन आँखाभित्र सुतिदिन्छन्?  
निर्लज्ज रातहरू  
किन आँखाभित्र सशङ्कित भएर सलबलाउँछन् ?  
सूर्यले उज्यालो घाम  
आँगनभरि पोखिदिन्छ  
रात फेरि सशङ्कित हुन्छ  
रातले उज्यालोसित  
मितेरी लाउन मन पराउँदैन ।  
अँध्याराले अँध्यारो खोज्छ  
उज्यालोको आगमनमा  
रात सधैँ रोएर जान्छ  
रात रुनुको अर्थ  
मलाई थाहा छैन  
दिन हाँस्नुको अर्थ पनि मलाई थाहा छैन  
तर  
रुनु र हाँस्नुका  
आ--आफ्नैअ र्थहरू छन्  
भोगाइका आवेग पनि  
छुट्टाछुट्टै हुन्छन्।  
रात त मलाई पनि मन पर्दैन  
सिङ्गो आकाश पनि कालो देखिन्छ  
अँधेरो रातभित्र  
मान्छेको भाग्य पनि अँधेरो लाग्छ  
अँधेरो रातभित्र  
तर, जिन्दगीको भोगाइ  
बेग्लाबेग्लै बाटाहरू  
भिन्दाभिन्दै उद्देश्यहरू  
छुट्टाछुट्टै क्यानभासभित्रका चित्रहरू  
किन ?  
आ--आफ्ना व्यथाहरू  
यसरी पोखिदिन्छन्  
अँध्याराको खापा खोलेर  
किन ?  
आफ्ना दृष्टिचित्रहरू प्रस्तुत गरिरहन्छन्  
क्यानभासभित्रका अत्याधुनिक चित्रहरू  
रङ्गमा रङ्ग थपेर... ।
