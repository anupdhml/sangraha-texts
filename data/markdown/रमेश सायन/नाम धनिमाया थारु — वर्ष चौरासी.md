---
title: नाम धनिमाया थारु — वर्ष चौरासी
author: रमेश सायन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%B8%E0%A4%BE%E0%A4%AF%E0%A4%A8
---

म धनिमाया थारु  
आगनमा चलिरहे छ  
मेरै चौरासी पुजा  
अव एकै छिनमा  
म मानुख्य बाट  
देउता हुन्छु ।  
देउतालाइ सुहाउँछ  
सुहाउँदैन  
मेरो पाखुरामा  
पुरानो ट्याटुको दाग  
पुराना गोनिया ,  
लेहंगा,  
घुरघुट  
देउताले मान्छन् मान्दैन्  
पैचुरी लगाएर नाच्न  
सुहाउँछ  
सुहाउँदैन  
मेरो अनुहारमा देउता बस्न ।  
देउतालाइ मनपर्छ पर्दैन  
पहिलो पल्ट  
साहूको खल्यानमा  
बिटुलिएको बैँस  
घाम हिँड्न नसकने  
अनुहारको खोल्खा  
स्वयंम म नअटाउने  
जिन्दगीको फ्रेम ।  
देउताले देख्छन देख्दैनन्  
छातिमा दुख्छको भिर  
अध्यारो लिपिएको आँखाको भित्ता  
अक्षरले नभेटेको मगज  
आफ्नै पसिनाले बिझेको  
माटोको गन्ध ।  
देवताले भेट्छन भेट्दैन  
मालिकको धान खेतमा  
पुरिएको पैतलाको चक्र  
खडेरीमा खसेको  
उमेरको चैटा ।  
म देउता भएसी  
माघी पर्वमा आउँछन् आउँदैन्  
मलाइ कम्लरी लिन ---मालिक  
म देउता ---  
मालिकलाइ मन पर्छ पर्दैन  
बा राख्छन् मालिकको  
देउताले  
म देउतालाई छुट्टै कम्लरी  
बा हुन्छु  
म देउताहरुको देउता कम्लरी ।
