---
title: जाभामा खडेरी
author: अभि सुवेदी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%AD%E0%A4%BF_%E0%A4%B8%E0%A5%81%E0%A4%B5%E0%A5%87%E0%A4%A6%E0%A5%80
---

शब्द खस्न  
निकै समय लाग्दैछ  
लाग्छ आकाशमा केही भएकोछ  
मन पृथिबी जस्तै सुकेकोछ  
लाग्छ बर्षा चाहिएको छ  
रेखा र बाइमात्रा  
विद्युत्धार जस्तै आकाशमा  
केही हलचल गरेर खस्ने  
यहां शब्दका झरी चाहिएकोछ  
बुझ्छु  
शब्द खस्न समय लाग्दैछ  
केही भएकोछ  
इतिहासमा केही पहिरा चलेकाछन्  
म्ानहरु केही आक्रोशित र हतास भएर  
रेफरी बिनाको दौडमा उत्रेका छन्  
लाग्छ  
मनहरु  
खोला, नाली र गल्लीबाट  
छिछिमिरा झैं उठेका छन्  
झरीपछिको घाममा  
तर  
शब्दहरु  
बिस्तारै खस्छन्  
खडेरीले थकित आकाशको एउटा कुनोबाट।
