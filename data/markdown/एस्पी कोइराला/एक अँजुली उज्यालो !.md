---
title: एक अँजुली उज्यालो !
author: एस्पी कोइराला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%8F%E0%A4%B8%E0%A5%8D%E0%A4%AA%E0%A5%80_%E0%A4%95%E0%A5%8B%E0%A4%87%E0%A4%B0%E0%A4%BE%E0%A4%B2%E0%A4%BE
---

शकुनिको पासालाई  
उज्यालो पटक्कै मन पर्दैन  
धृतराष्ट्रको आँखालाई  
उज्यालो फिटिक्कै मन पर्दैन  
द्वापर युगको उज्यालोले त  
कलियुगे पापी पेट झन् भर्दैन  
यसैले त मलाई अचेल किन हो कुन्नि  
उज्यालोसितको भेट मन पर्दैन  
शायद, यो सोचेर कि -  
अँध्यारो नभएको भए  
उज्यालोले कसको गर्भबाट जन्म लिन्थी -  
अन्धकार आकाशको भग्नावशेष मुनि  
हत्केलामा मैनबत्तीको दियालो बोकेर  
एकसुरमा एक्लै हिँडिरहेका  
ए, भीष्म पितामह !  
तिमीलाई मन परे पनि नपरे पनि  
हामीमाथि अलिकति दयादृष्टि दान गरेर  
कृपया  
हत्केलाको मैनबत्ती झयाप्प निभाइदेऊ  
न्रि्रा आए पनि नआए पनि  
बाणको शैय्यामाथि तिमी चुपचाप निदाइदेऊ  
र सञ्जयका आँखाहरूलाई  
चमेरो बनाएर चारैतिर फिंजाइदेऊ  
जहाँ-  
एक हूल अँध्यारोहरूले  
एक जमात अँध्यार्नीहरूलाई  
सुहागरातका लागि मनाउन सकून्  
र हस्तिनापुरको मैदानमा  
एक अँजुली उज्यालो जन्माउन सकून् ।
