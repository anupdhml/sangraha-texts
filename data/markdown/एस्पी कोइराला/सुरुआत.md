---
title: सुरुआत
author: एस्पी कोइराला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%8F%E0%A4%B8%E0%A5%8D%E0%A4%AA%E0%A5%80_%E0%A4%95%E0%A5%8B%E0%A4%87%E0%A4%B0%E0%A4%BE%E0%A4%B2%E0%A4%BE
---

कसैबाट केही सिकिरहेछु अविरल  
कोहीबाट केही सुनिरहेछु अविश्राम  
सबैबाट सबै बुझिरहेछु निरन्तर  
तैपनि सिक्ने, सुन्ने, बुझ्ने सुरुआत भएको छैन,  
अरूको त के हुन्छ कुन्नि  
मेरो भूगोलभित्र त  
रात सकिएपछि मात्र साँझ पर्ने गर्छ ।  
सिकिसकेपछि सिक्ने  
सुनिसकेपछि सुन्ने, बुझिसकेपछि बुझ्ने  
यसरी मात्र मेरो हरेक कामको बिहानी हुन्छ ।  
अट्टहासभित्र रुमल्लिएको कोठाभरि  
मन्द मुस्कानसम्म मसँग छैन  
अरूहरूको त जान्दिनँ म  
मेरो मानवशास्त्रमा सधैँ  
हाँसो सकिएपछि मात्र खुसीको थालनी हुन्छ ।  
शोकाकुल आत्माहरूसँग बसेर घाटभरि  
एक थोपो पीडा आफू बोक्न सक्दिनँ  
एक बुँद आँसु आफ्नो वशमा छैन  
अरूको त थाहा छैन मलाई  
मेरो प्राणीशास्त्रमा निरन्तर  
आँसु रित्तिएपछि मात्र दुःखको थालनी हुन्छ ।  
शङ्खनाद छरिएको छ रणभूमिमा  
थोरै उत्साहको अंश पनि हराएको छ मबाट  
कम्मरको खुकुरी हातसम्म आइपुगेन  
अरू योद्धाको त थाहा छैन  
मेरो इतिहासमा त अझै  
सम्झौतापछि मात्र युद्ध सुरु हुन्छ ।  
परिवारको माझमा जिएर जीवनी  
एक धर्को भविष्य कोर्न सकिनँ  
एक थोप्लो भाग्य मसँग छैन  
अरूको त भन्न सक्दिनँ म  
मेरो ज्योतिषशास्त्रमा त निरन्तर  
मृत्युपछि मात्र जीवन सुरु हुन्छ ।
