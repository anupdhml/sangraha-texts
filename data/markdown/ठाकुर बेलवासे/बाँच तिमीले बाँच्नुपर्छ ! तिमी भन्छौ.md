---
title: बाँच तिमीले बाँच्नुपर्छ ! तिमी भन्छौ
author: ठाकुर बेलवासे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A0%E0%A4%BE%E0%A4%95%E0%A5%81%E0%A4%B0_%E0%A4%AC%E0%A5%87%E0%A4%B2%E0%A4%B5%E0%A4%BE%E0%A4%B8%E0%A5%87
---

यात्रामा देखिँदै गरेको उज्यालोले  
आँखामा पट्टी बाँधेर  
मलाई डोर्‍याइरहेको हुन्छ ।  
आँखाको लोभ नगर  
लोभ नगर हात र खुट्टाको  
अग्निकुण्डमा हाँसोलाई आहुति दिएर  
तिमी भन्छौ  
बाँच, तिमीले बाँच्नुपर्छ ।  
मेरा लागि केही बाँकी छैन  
म हरक्षण  
हर ठाउँ  
रक्ताम्य लड्नुपर्छ ।  
टाढिँदै गयो बालापन मसँग  
म किनारबाट अँध्यारोमा हात हल्लाइरहेँ ।  
यौवन बासको पातजस्तो  
सुकेर धेरै समय  
ममा झुन्डिरह्यो  
कुन गल्लीमा  
कुन बेला झर्‍यो  
मेरो बैँस ।  
क्षितिजको हिमालजस्तो तिमी  
तिमीतिरबाट आइरहेका छन्  
मलाई लखेट्ने सारा दुःखहरू ।  
मैले मृत्यु पिइरहेको छु  
सायद  
तिम्रो दीर्घायुका लागि  
बाँच तिमीले बाँच्नुपर्छ !  
तिमी भन्छौ ।
