---
title: पहिरोको माखेसाङ्लो
author: ठाकुर बेलवासे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A0%E0%A4%BE%E0%A4%95%E0%A5%81%E0%A4%B0_%E0%A4%AC%E0%A5%87%E0%A4%B2%E0%A4%B5%E0%A4%BE%E0%A4%B8%E0%A5%87
---

पहिरोको माखेसाङ्लो रहेछ मान्छे  
पहिरोको मध्यभागबाट यात्रा गरेर  
पहिरोमै अडेको बासमा पुग्नु छ ।  
जीवनको यति लामो यात्रामा  
नभेटिने होइनन् सहयात्रीहरू  
सबैको मन  
कुनै दुर्गम पहाडी क्ष्ाेत्रमा खनिएको नयाँ मोटरबाटोजस्तो छ  
पाइलापाइला ठूलठूला इच्छाका पहिरोहरू गइरहने ।  
जीवन नसम्झेर पहिरो  
मस्र्याङ्दी बग्न खोज्दा पनि त  
पहिरोबाटै बग्दो रहेछ मस्र्याङ्दी पनि  
नछेलिने रहेछ पहिरोबाट जीवन ।  
सँगसँगै यात्रामा रहेको यो घाम  
यात्रामा भेटिएका यी मन्दिरहरू  
सबै सबै पहिरोमै त छन्  
सायद, पहिरोभन्दा अब संसारमा अर्को बाँकी केही छैन ।  
पहिरो नहुँदो हो त, कहाँ हुन्थ्यो जीवन !  
पहिरो पन्छाउँदै पन्छाउँदै  
सपनाका पहाड उक्लनु पनि पहिरो खोज्नु नै हो ।  
मान्छे भन्नु पहिरो रहेछ  
पहिरो भन्नु मान्छे  
के भर एकअर्काको पहिरोमा  
कति बेला के पर्ने हो !
