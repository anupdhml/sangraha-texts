---
title: सूर्योदय
author: सुलोचना मानन्धर
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%B2%E0%A5%8B%E0%A4%9A%E0%A4%A8%E0%A4%BE_%E0%A4%AE%E0%A4%BE%E0%A4%A8%E0%A4%A8%E0%A5%8D%E0%A4%A7%E0%A4%B0
---

उठें,  
खोजी गरें उज्यालोको।  
क्षितिज-  
परैबाट मुसुक्क हाँसी  
सकी नसकी।  
प्रसव पीड़ामा रहिछ ऊ -- बिहानै देखी।  
कस्तो थियो पीड़ा कुन्नी!  
रक्ताम्मे भई क्षितिज -- हेर्दा हेर्दै।  
सृष्टीको पीड़ा  
सर्दै सर्दै आयो ममा पनि  
ओहो! क्षण भरमै जन्माई सकिछ  
सूर्यलाई।  
हेर्दा हेर्दै  
एउटा ज्योतिर्पुञ्ज  
उज्यालो छर्दै छर्दै फिंजिईसकेछ आकाशभरी  
कति छिटो हुर्केछ सूर्य!  
ज्योतिर्मय भयो संसार।  
बुढ़ी परममाता --  
ती जगज्जननी  
आँफै धाई बनेकी रहिछन्!  
सन्तुष्ट भई मुस्कुराइन् ती पनि  
बाल सूर्यको जन्ममा  
अनि  
जन्माउनु र जन्मिनुको पवित्र पीड़ालाई  
पोको पारिन् अनुभवी हातहरुले  
र लुकाईदिइन् सृष्टीको एउटा खोपामा  
जतन गरेर।  
बाल सूर्यकी सन्तुष्ट आमालाई  
बधाई भन्नै बिर्सेछु मैले  
मनमा गुञ्जीरह्यो एउटै ध्वनी  
"ॐ सूर्याय नमः"
