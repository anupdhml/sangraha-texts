---
title: समयका पानाहरू
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

अनन्त भविष्यबाट चुँडिएका विशृङ्खल घटनाहरू  
अतीत भइरहेछन् निरन्तर -- निरन्तर ........  
घटनाबद्ध जीवन रेखाहरू  
अदृश्यहुनबाँकी स्मृति पलकहरू  
बनिरहेछन् हृदयविदारक घाउहरू ।  
दौडिरहने वर्तमानले निरन्तर चुँड्दछ अन्तरङ्ग भविष्य  
र थन्क्याउँछ विस्मृत मानसपटलमा ।  
जन्मदै मर्दै गर्ने टुक्रा टुक्रा अतीतहरू ,  
अतीत बनेका वर्तमानहरू  
झरी पछिको कुहिरो जस्तै,  
पड्किएको बारुदको धुवाँ जस्तै,  
बिहानी पहरको उल्का जस्तै,  
निस्कन्छन् अनि फुस्स बिलाउँछन् कतै ।  
एक फुस्का श्वास पनि नअँचेट्ने  
अविच्छिन्न टुक्रिने 'अहिले' लाई  
निल्दै 'भूत' बनाउँछ बलिस्ट अतीतले--  
मात्रै विस्मृतिमा हराइदिन ।  
भोगिरहेको वर्तमान पनि  
पलभरमै हिजो, पोहोर र उहिलेको  
अदृश्य आकासमा बिलाउँदै जाँदा  
जोडिन लागेझैं हुन्छ एउटै बिन्दुमा 'मृत्यु' र 'जन्म' ।  
अनि लाग्छ -- पखेटामा जन्मेर छिचिमिरे जीवन भोगीरहेको--  
उत्तराधुनिक मान्छे  
सौन्दर्यपूर्ण होइन ,  
अत्यास लाग्दो देखिन्छ ।
