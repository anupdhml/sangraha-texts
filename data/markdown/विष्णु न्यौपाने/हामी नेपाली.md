---
title: हामी नेपाली
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

चाउरिएर विपन्न यथार्थमा,  
स्वाद निल्छौं सम्पन्न भविष्यको,  
भविष्य भोगेर जीवन गुजार्ने,  
कठै हामी नेपाली ।  
खिया परेका खुँडाहरूमा  
वीरताको दुहाई गुथेर  
अझै छाती फुलाउँछौं  
पुख्र्यौली सामन्त इतिहासको ।  
भीखका पराइ शरीर भित्र  
पराइ मस्तिष्कले डोर्याइएका  
गन्तव्य विहीन यात्रु  
राष्ट्रकै मलामी बनेको थाहा नपाउने  
बुद्धू ,हामी नेपाली ।  
राष्ट्रको झोल चोक्टामा भागबण्डा नमिलेर  
काटाकाट गर्ने राष्ट्रका किरियापुत्रीहरू  
राष्ट्रकै लँगौटी खुस्काएर  
राष्ट्रियताको भाषणमा मस्त छौं ।  
देश लाजले घोप्टो परेको बेला  
गुप्ताङ्ग अझै नङ्ग्याइदिएर  
श्लीलता उँचो देखाउन दिल्ली र वासिंटन धाउने,  
बुद्धको गुप्ताङ्ग निदारमा टाँसिदिएर  
तिनै अश्लील बुद्धलाई भीखमा साट्न  
विश्व दौडाहामा निस्कने  
हामी नेपाली ।  
सर्वांङ्ग आफू थिएटरमा नाँचिरहँदा  
लाजले मुख छोपिरहेका दर्शकलाई  
औलो बङ्ग्याएर कुरी कुरी भन्ने  
हामी नेपाली ।  
धत् ,हामी नेपाली ।
