---
title: जवानी
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

किन किन मेरो मन छचल्किन्छ आज  
घरि लाग्छ कुतुकुती घरि हुन्छ लाज ।  
बोल्न खोजे अड्कीदिन्छ गलाभित्रै बोली  
लायो कस्ले मन्त्र तन्त्र लौन आज भोलि ।।  
चञ्चले छ संसार यो धकाउँछ आज  
रुप देखी ऐना भित्र लजाउँछ लाज ।  
कल्पनाको संसारमा डुबुल्किने मन  
आँखा भित्रै रुप कुँदी उड्छ किन भन ?  
छिन्मै हुन्छ हाँस्ने मन छिन्मै रुने मन  
कैले गयो थाहा छैन मेरो बालापन ।  
चङ्गा जस्तै तन हुन्छ सिमल झैं मन  
मेरै मात्र हुन्छ कि हौ सखी यस्तो भन ।।  
बगरका ढुङ्गामाथि छाल सम्झनाको  
छल्कीरन्छ मन भित्र ताल कल्पनाको ।  
नखाएनी मात लाग्दो फक्रिएको वैंस  
सृष्टि सबै एकै देख्ने जवानी नै रैछ ।।
