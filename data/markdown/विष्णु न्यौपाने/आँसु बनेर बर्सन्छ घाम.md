---
title: आँसु बनेर बर्सन्छ घाम
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

बिछ्याएर उज्यालोका किरणहरू  
जब पोखिन्छु म कन्दराहरूमा  
गिज्याइरहन्छन् मलाई भोका आँसु र नाङ्गा क्रन्दनहरूले ।  
बिहानी बनेर जब झुल्कन्छु नदी किनाराहरूमा  
चिच्याइरहन्छन् अभावका सुस्केराहरू  
बिछोडका लासहरू चितामा उभ्याएर ।  
मजबुरीको सिलौटामा पिसिँदा त्यागिएका दुधेबच्चाहरू  
मातृत्वकै प्यासमा अश्रुमय जीवन चढाएको देख्छु ।  
नाल नबेड्याउँदै बनेका टुहुराहरूको  
रोदनमय मृत्यु देख्छु  
छाती चर्कन्छ मेरो ।  
अभाव टार्न विदेशिएका लोग्नेमा  
औंस्याहा उठी सक्ता पनि  
स्वास्नी र सन्तानले मोवाइलको म्यासेज बक्स वा  
मनिट्रान्स्फरका ढोका कुर्नुको पीडा देख्छु ।  
भर्भराउँदो सन्तान सिलबन्दी बाकसमा फिर्ता हुँदा  
चिरिएको आमाको छाती देख्छु ।  
मन दुख्छ असाध्य,  
उर्लन्छ डढेलो झैं म भित्रको संवेदना ।  
अनि, एक टुक्रा कालो बादल तानेर  
छोप्छु सबै दृश्यहरू ।  
चुहिन्छन् मेरा आँखा झरी बनेर तर्तरी  
बर्षाउँदै वेदनाका आँसुहरू ।  
१४. भयवाद !  
सिर्जनाको बगैँचामा आँधीले झारेको पात हो भयवाद ।  
मौनतामा चम्किएको विद्युतीय तरङ्ग हो भयबाद ।  
दुःख पग्लिएर चुहिने गाला  
सुख उग्लिएर बाटिने परेला  
रिक्त मुटुको तीब्र धड्कन पनि हो भयवाद ।  
सुनसान रात, मूर्दा घाट  
बम, बारुद वा हतियारका धार  
तुफान , सुनामी, चट्याङ ,अन्धकार  
होइन मात्र कुनै घात प्रतिघात  
जीवन विचलनको प्रत्येक पल स्वयं हो भयवाद ।  
अनिच्छाका गलामा झुन्ड्याइने धर्मचित्रहरू  
अनिच्छित ललाटका होमादि रेखी वा शरीर स्टाम्पहरू  
अनायास चर्चामा आउने जङ्गे पिलर  
अँध्यारा सम्झौता, घुमाउरा अनुदान  
अस्पतालका शैया, साइरन, कम्पन  
किन चाहियो कठघरा र शूली संयन्त्रहरू ?  
आस्थाका नदीको प्रत्येक बाँध आफैं हो भयबाद ।  
मानसिक तनाब वा सामाजिक सन्त्रास  
नकच्चरो शासनले उब्जाएको उच्छ्वास  
गाँसको ताडना र वासको विडम्बना  
छातीमा स्यूरेको प्रत्येक जीवन कोखबाट जन्मनै लागेको  
शिशुको भविष्य हो भयवाद ।  
अनसन, जुलुस, सडकधुवाँ, बुट र बन्दुकका आवाज  
किन चाहियो र मृत्यु भरिएका समाचार  
वा अखवार ?  
सङ्कट ग्रस्त जीवन--गलाको प्रत्येक श्वास  
स्वयम् हो भयबाद ।  
आस्थाका नदीको प्रत्येक बाँध स्वयम् हो भयवाद ।  
जीवन विचलनको प्रत्येक पल स्वयम् हो भयवाद ।
