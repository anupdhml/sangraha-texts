---
title: भुइँ कुहिरो
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

१.  
फुस्स निस्किएर भुइँकुहिरो  
गल्र्याम्म अँगालो हाल्छ मेरो पहाडलाई  
ओठ चुम्छ, शरीर सुम्सुम्याउँछ  
र शीत जस्तै चिसा स्पर्महरू स्खलित गरेर  
विलाउँछ कतै  
गर्भिणी बनाएर मेरो पहाडलाई,  
फेरि जन्मने शिशु भुइँकुहिरोको आसमा ।  
२.  
तर ,  
मेरो देशलाई अँगालोमा गाँजेको कुहिरो  
ऐठन भएर देश खटपटिँदा पनि  
पानी पानी भनेर छटपटिँदा पनि  
घाँटी अँठ्याएर कोर्राहरू बर्षाइरहन्छ ।  
तराइको पुसे हुस्सु जस्तो  
टाउकोमा हुस्सु बोकेको दानवीय झुण्ड झुण्ड कुहिरो  
पालो फेरो देश चुसिरहन्छ  
बिना जिम्मेवार, विना अधिकार  
दासताको घोर निशा भित्र धकेलिरहन्छ  
मेरो देशको दुरुहता अझै नङग्याउने परिवेशमा ।  
३.  
ती मान्छे खाने काला बादलहरू,  
हटाए कसरी छिमेकीहरूले देश कँज्याउने हुस्सुहरू ?  
फँणा फिँजाएका गोमनहरू  
पन्साए कसरी तुसारो र हिउँका ओछ्यानहरू ?  
मूल फुटाएर पनि अलौकिक विकासको  
घोटिइरहेछन् खोज्न अझै अनन्त दृष्टि ।  
तर  
मस्तिष्कमा अहङ्कारको मजेत्रो ओढेर  
मेरो देशको गरिमा स्खलित गरिरहेछ हुस्सु  
सन्तानका भविष्यको चिहान मात्र बनाउने आसमा ।
