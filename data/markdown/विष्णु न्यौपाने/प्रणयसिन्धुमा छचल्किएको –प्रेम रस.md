---
title: प्रणयसिन्धुमा छचल्किएको –प्रेम रस
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

सगर माझ पतिङ्गरको पथ ।  
नजरमा अडिने दिलको रथ ।।  
नियमले नछुने गुण छुन्छ रे ।  
हृदयमा सुनिने धुन चुन्छ रे ।।  
(१)  
पवन दौड सरी गतिमा चली ।  
मन घुमीरहने अझ फन्फनी ।।  
दिन बिते पनि रात प्रभातमा ।  
महकको मन पर्छ दबाबमा ।।  
(२)  
समयले मन बेर्दछ दिन्दिन ।  
वदनले रुप फेर्दछ छिन्छिन ।।  
नयन जल्दछ मोहन तापमा ।  
बहकिँदा मन त्यो रतिरागमा ।।  
(३)  
सुख बिना धन सम्पति व्यार्थ छ ।  
प्रगतिको विधिमा पनि स्वार्थ छ ।।  
तब तिनी पिउँछन् मद धड्कन ।  
प्रणयमा अनुबन्धित लोचन ।।  
(४)  
रहरका कर राप कसी कसी ।  
तन कसी मनले दिलका रसी ।।  
जति उदात्त भयोे उति नै झुके ।  
अनि दिवाकर ती कर मै लुके ।।  
(५)
