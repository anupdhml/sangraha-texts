---
title: कुल वंश
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

(एक टुक्रा)  
आस्था बान्धवको उनेर ममता श्रद्धेय संस्कारको ।  
लेखौं सृष्टि खिचेर आज कुलको वंशावली शानको ।।  
फैलाऊँ उनका कला जगतमा विश्वासिला वैभव ।  
बाँच्ला नाम सदा सदा अमरभै सम्मानमा आखिर ।।  
(१)  
आफ्ना पूर्वजको अपूर्व फलको सानन्द सम्मानको ।  
विज्ञानी जनको पवित्र मनको संकल्प वा भावको ।।  
राखौं ग्रन्थ कुँदेर व्यापक कुनै ब्रम्हाण्डको आखिर ।  
हाँके हुन् कसरी अनन्त युग ती के मानका खातिर ?  
(२)  
आस्थामा कुल धर्म हो मनुजको संस्कारको सार हो ।  
पुर्खाको फल धर्म हो विजय वा सद्भावना प्यार हो ।।  
लाखौं लाख अतृप्त सृष्टिहरूको संयुक्त आलोकमा ।  
हामी आज पवित्र चुस्त धरणी भोगीरहेछौं यहाँ ।।  
(३)  
जस्ले मिच्तछ सृष्टिको चहकिलो संस्कार संवेदना ।  
त्यस्को विध्न अवश्य पर्छ कुलमा दुर्भाव सन्तानमा ।।  
हे प्यारा प्रिय बन्धुका रचयिता हे रक्तका हे लता ।  
लाखौं कष्ट सहेर नै पनि अहो राखौं कुलात्मा सफा ।।  
(४)  
न्यौपाने कुल वंशको गहकिलो लेखौं कि वंशावली ।  
शाखा सन्तति बन्धु वा अझ सके जोडेर कि मावली ।।  
छोरा मात्र सुझेर हुन्न अहिले छोरी र ज्वाइँ थर ।  
सक्थ्यौं लेख्न भने विवाह विधिमा बिग्रन्न हाम्रो घर ।।  
(५)  
जान्दैनौं जब भेट हुन्छ अपितु सम्बन्ध के लाग्दछ ।  
काका बाबु भनौं कि दाजु हजुरी कौतुल्य नै जाग्दछ ।।  
छोरा भन्दछु साइनो छ जिजुको के सुन्नु के जान्नु म ।  
झूठो मान खिचेर पाप बटुली आदर्श के चुन्नु म ।।  
(६)  
गाह्रो नै छ तथापि आस बटुली खोजेर सन्तानको ।  
जोड्दै जाउँ समाइ मूल अथवा हाँगा जरा पातको ।।  
हाम्रो यो कुल गोत्रमा उभिइने कौडिन्यका सन्तति ।  
एकै सूत्र बनाइ बाँधिन सके त्यो हुन्छ सच्चा कृति ।।  
(७)  
हाम्रो थात थलो थियो कुन धुरी पूर्खा थिए हुन् कति ।  
ल्याए हाँक दिएर साथ बटुली संसार त्यागे कति ।।  
नेपाली पनमा सबैसित घुले चारै दिशा टाँगिए ।  
हिन्दुस्तान हुँदै समग्र दुनियाँ संसारमै झाँगिए ।।  
(८)  
पायौं एक पवित्र पुस्तक कुनै नेपालका वंशमा ।  
पूर्खाको फल प्राप्त भो र उनका पुग्यौं सबै अंशमा ।।  
बाँस्पानी भनिने कछाड जनिने जित्पूर फेदी महाँ ।  
न्यौपाने जन बस्तथे कुल धनी श्री कृष्णबाजे त्यहाँ ।।  
(९)  
लेग्वा घाट तरेर ब्राम्हण कुनै आए त्यहाँ एकल ।  
कृष्णानन्द थियो र नाम तिनको बस्ता भए बेगल ।।  
अध्बैंसे जन हुन् तथापि उनका थ्येनन् कुनै साथमा ।  
केही वर्ष नभै विवाह विधिले जोडी चुने गाथमा ।।  
(१०)
