---
title: मन्दिर
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

देख्ता मन्दिर भव्य छन् भवनले द्यौता भनें छन् शिला ।  
मूर्ती सुन्दर शान्त वा अभयका लाखौं कुँदेका कला ।।  
द्यौताका गुण, कर्म, मर्म निखनी ढाँचा, कला, छाँटमा ।  
छाँदेका अति विध्न रङ्गहरूल े बस्ती हुँदै फाँटमा ।।  
(१)  
लाखौं खर्च गरेर बन्दछ कुनै होड्बाजिमा मन्दिर ।  
के बस्ला अविराम धाइ सजिलै द्यौता यहाँ आखिर ?  
यौटा बन्दछ उच्च मान भरिको चोखो पुजारी पनि ।  
साँच्चै नै प्रतिमूर्ति, ईश जन झैं ऐश्वर्य बन्छन् तिनी ।।  
(२)  
देखाई अझ खेल, झेल, नखरा भाकी पुराणै पनि ।  
आर्जेको धन चुड्छ लेख्छ शिरमा संज्ञान आफ्नै चुनी ।।  
तिम्रो दान अवश्य देख्छ इशले लेखेर टाँस्छौ किन ?  
पापीको मन शान्त हुन्न कहिल्यै सम्मान जस्तै छिन ।।  
(३)  
भ्रष्टाचार गरेर कृत्य विधिले कुम्ल्याइने सम्पति ।  
दिन्छन् दान भनेर क्यै कण चुँडी सप्रन्छ के दुर्मति ?  
कालो त्यो धन पाच्य हुन्न जसको पोलेर आफ्नै मन ।  
टुक्रा एक चुँडी चढाइ दुनियाँ के श्वेत पार्छौ धन ।।  
(४)  
पापीको धन ल्याइ पाप बटुली श्रीकार्यले हुन्छ के ?  
साँच्चै यो मुटुमाझ ईश्वर भए ती धामको काम के ?  
मान्छे स्वार्थी अझै भयङ्कर छ हो त्यै धामका नामको ।  
उठ्ने दान सुटुक्क खान्छ बटुली ओढी धजा रामको ।।  
(५)  
श्रद्धाको जब दान खान्छ सजिलै सानिध्य चेला बनी ।  
त्यस्कै उन्नति हुन्छ रुन्छ दुखिया देख्तैन द्यौता पनि ।।  
जस्ले मन्दिरलाइ यज्ञ विधिले अर्पन्छ श्री---सम्पति ।  
त्यस्कै हुन्छ विलाप हुन्न अरु क्यै नासिन्छ आफ्नै गति ।।  
(६)  
उल्टो दर्शन भोग्छ आज जनता सम्मानको क्लेशमा ।  
दुख्यो देश जसै युरोपियन झैं काला शताब्दी महाँ ।।  
कालो त्यो युगको विचित्र बिचमा यस्तै थियो स्थिति ।  
हामीमा अहिले अचाक्लि पनको देखिन्छ त्यस्तै गति ।।  
(७)  
साझा मन्दिर बन्नु पर्दछ सधैं इच्छा सबैको बुझी ।  
सेवाको स्थल हो समस्त जनको सम्मानको सम्पति ।।  
कोही काख कुनै पराय नभई आस्था बनोस् एकता ।  
मान्छे भित्र जगाइ शान्ति समता सद्भाव ल्याओस् सदा ।।  
(८)  
विश्वासै धन हो श्रमिक जनको सेवा त हो देवता ।  
आस्था वा उपकार हो र ममता सद्भाव हो देवता ।।  
सेवाका र परोपकार करका जुन् कर्मछन् हर्दम ।  
त्यस्ता कर्म हुने दयालु मन हो देवत्वको दर्शन ।।  
(९)
