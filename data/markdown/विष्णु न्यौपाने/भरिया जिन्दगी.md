---
title: भरिया जिन्दगी
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

कसैमा जीवन सिका लगाउनुको अर्थ  
गुमाउनु नै त रहेछ एक धर्को अस्तित्व ।  
लहराउनु , झाँगिनु , फैलनुको मौलिक महत्व  
कहाँ अँचेट्न सक्तो रहेछ र  
बेरिएर थांग्रोमा उभिनुले  ?  
धरातल आफ्नै हुनुपर्दोरहेछ बलियो जीवन बाँच्न पनि ।  
कसैका जीवनको थांग्रो बनिनु  
सेवक बनिनु पनि रहेछ ।  
कसैको जीवनलाई थांग्रो बनाइनु  
अस्तित्व मेटाउनु पनि रहेछ ।  
स्वावलम्बनको सिङ्गो उपस्थिति आफैंबाट गुमाउनु  
जीवन गुमाउनु जत्तिकै रहेछ ।  
भनिन्छ ः अस्तित्व सङ्घर्षमा जीवित हुन्छ ।  
सङ्घर्ष अस्तित्व रहुन्जेल जीवित हुन्छ ।  
तर, अस्तित्वकै समर्पण भएपछि  
जीवन कहाँ जीवित रहन्छ र ?  
मानौ, जीवन यात्राको एउटा सम्झौतामा  
तिमी भन्नु 'तिमी' र म भन्नु 'म' थियौं ।  
'हामी' बन्यौं निश्चित गन्तव्यका सहयात्री ।  
पृथक स्थूलता, पृथक अस्तित्व तर केवल  
जीवन उकालिने एउटै विश्वासका सहयात्री ।  
तिम्रा आँकुराहरूले मेरा अङ्गहरू लपेट्न नभ्याउँदै  
तिमी भित्रको 'म' अर्थात् 'आफू'  
मेटिएको देख्न चाहन्नँ म ।  
तिम्रो पराधीनताको यात्रा  
वा वस्तुमय जीवन जीउने आलस्यता  
कहिल्यै बढेको देख्न चाहन्न म ।  
तिम्रो 'म' वा 'आफू' आफैं भित्र नखोजेको  
कहिल्यै देख्न चाहन्नँ म,  
तर, खै ?  
भोग्य जीवन र अल्जेब्रा कहाँ एकै बन्दोरहेछ र ?  
तिमी आज त्यैस्तै भएकी छौ जस्तो मैले चाहेको थिइनँ ।  
न्वारान गरेर कर्तव्यको जब  
टाँसेथ्यो समाजले तिम्रा कथित 'आफू'का भारहरू  
मेरा जिम्मेवारीका ललाटमा,  
थेगिरहेछ मेरो एक्लो पाइतालाले  
सिङ्गोे तिमी र सन्तान विश्रान्त ढाकर ।  
अनि, खोजिरहेछ मेरो बर्तमान  
तिमी भित्रको 'आफू'  
इतिहासका कुन पानामा थियो भनेर ।
