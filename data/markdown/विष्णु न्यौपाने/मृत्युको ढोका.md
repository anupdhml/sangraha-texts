---
title: मृत्युको ढोका
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

सूर्यको रोशनी धर्तीमा नखस्तै  
ऊ पसलको ढोका खोल्छ ।  
बढार्छ, , टक्टक्याउँछ , पुस्छ र रुग्छ  
द्रवित सपनाको आशाको खेती ।  
आशाले तरङ्ग ल्याउँछन्  
तरङ्गले आशा जन्माउँछन् पनि ।  
तर, आशा र निराशाको मौसमी बदलावले  
निरन्तर जन्माइरहन्छन् अनुहारमा उसका  
बदलिंदा मौसमी रंगहरू  
बिक्री सप्रिए खुसीका रंगहरू  
बिक्री बिग्रिए स्वास्नी छोराछोरीमा बर्षने  
गालीका रंगहरू ।  
ऊ बोल्छ विक्रीले तौलिएको मुढ फिंजाएर  
स्वास्नी बोल्छे उस्ले फिंजाएको मुढ तौलिएर ।  
जे होस् मुडमै ऊ खान्छ कर्मका गाँसहरू  
पिउँछ सपनाका रातहरू ,  
र नियाल्दै मध्य निन्द्राका सन्तानहरू  
लमतन्न हुन्छ ऊ थकानमय मुद्रामा ।  
थाक्तैन बेचेर ऊ अझै  
सपना भरि-- भरि तिनै पसलका सामग्रीहरू,  
दिन भरिका दलाल ग्राहकहरू सँग  
बोल्छ, हाँस्छ, निधार खुम्च्याएर बर्बराउँछ ।  
ऊ हाँस्ता उसको हँसिलो अनुहार हेर्दै  
उसकी स्वास्नी पनि हाँस्छे  
क्रोधले अनुहार खुम्च्याउँदा  
आफैं एक बार खुम्चन्छे र  
लोग्नेलाई झक्झकाउँछे ।  
दृष्टि र गोडाका चालहरूमा पलाउने आशाका पिपिराहरू  
बटुवाका पदचापले निर्धारण गर्ने खेतीका टुसाहरू  
नियाल्नु र पछ्याउनुमा दिनचर्या व्यथित हुन्छन्  
नियालिरहन्छ ऊ चौबाटाका पाइलाहरू,  
कतै आफूतिरै मोडिने आशामा चनाखो बन्छ ऊ,  
उठ्छ र सक्रियताको अनुभूति गराउँछ ।  
स्वागतको अनुभूति गराउँछ ।  
अनुहारमा मन्द मुस्कान फिंजाएर  
भान बनाउन खोज्छ ग्राहकका मानसपटलमा  
चिरपरिचित अनुहार झैं आफूलाई ।  
हाँस्नु बाध्यता छ उसमा, टाउकै दुखेको भए पनि  
बोल्नु बाध्यता छ उसमा, स्वरै सुकेको भए पनि  
डिड्ठा वा विचारी,  
प्रशासक वा कर्मचारी,  
समदृष्टि छ उसमा एउटै उच्च नाता 'ग्राहक' को ।  
एउटै ध्येय छ उसमा 'किनाउनु' को  
सबैलाई एकै रङ्गले रङ्गाउने पसल पुजारी ऊ,  
जीवनका रङ्गहरू नचिन्दै  
आफ्नै मृत्युको ढोका खोल्छ ।  
सूर्यको रोसनी भुईँमा नखस्तै  
ऊ मृत्युको ढोका खोल्छ ...।
