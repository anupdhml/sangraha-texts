---
title: कर्मजीवी बनौ
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

फुलेर फूलले सधैं सुवास छर्छ सुस्तरी  
शरीरका कुना कुना सुगन्ध भर्छ कस्तुरी ।  
जलेर आफु नै स्वयम् प्रकाश छर्छ दीपले  
भरेर कर्मका घडा बँचाइ राख्छ सीपले ।।  
(१)  
कला छ हातमा भने गला छ साथमा भने  
खुलेर बाँच्न सक्तछ उद्धेश्य मूर्त छन् भने ।  
मरेर जान्न सूर्यको प्रकाश सुस्त हुन्न है  
सधैं छ पूर्ण जिन्दगी अभाव भित्र रुन्न है ।।  
(२)  
सुनिन्छ कर्मशील छन् जहाँ महान मानव  
बनेर चन्द्रमा सरी प्रकाश छर्दछन् सब ।  
मरेर जान्न सिर्जना अवश्य फुल्छ सिर्जिए  
सुगन्ध छर्छ जिन्दगी पवित्र कर्म भित्रिए ।।  
(३)  
छरौं सुगन्ध ज्ञानको समानता हरेकको  
जगाइ दीप शान्तिको फिँजाउँ कीर्ति देशकोे ।  
उखेल्नु पर्छ दासता, विलाप, तुच्छ वन्दना  
गरेर काम हातले जगाइ राष्ट्र भावना ।।  
(४)
