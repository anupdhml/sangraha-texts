---
title: कर्म तिर्खा
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

सब प्रस्ट भयो मति भ्रष्ट भयो  
अरुकै भरले गति नष्ट भयो ।  
बरु दुःख गरी कन खानु परोस्  
नगरी कन कर्म त मर्नु परोस् ।।  
(१)  
गरियो पहिले कति काम कति  
भइयो अहिले कमजोर पति ।  
मुछियो मनमा जब राग रति  
अति साफ भए सब ज्ञान जति ।।  
(२)  
मदबासनले अति चोट भयो  
धन इज्जतमा पनि खोट रहृयो ।  
म विवाह नभै जति भर्भर थें  
अब मर्दपना पनि ह्रास भयो ।।  
(३)  
कति जोस भरें कति होस गरें  
अति भो अबता अपसोच गरें ।  
जति मार्ग तलास म गर्दछु क्यै  
मन झन् दुखी बन्दछ चिन्तित भै ।।  
(४)  
प्रिय फूल थिइन् म थिएँ भमरा  
रस चुस्न उडें लहरा पहरा ।  
जति आसन थे मद वासनका  
उति उल्झन छन् अब रासनका ।।  
(५)  
सब हार भयो पद भार भयो  
शिरमा ऋणकै सरकार भयो ।  
बरु कष्ट मिठो बरु दुष्ट मिठो  
खटनी अरुको अति नै नमिठो ।।  
(६)
