---
title: सिर्जनाको माली बनूँ
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

म आफ्नै जराले सकूँ टेक्न धर्ती  
नयाँ स्वर्ग आफ्नै सकूँ लेख्न धर्ती ।  
गरी कर्म प्यारो सबैकोे छहारी  
बनूँ एकताको झरीलो चिनारी ।।  
(१)  
म नेपाल वासी म हूँ कर्म योगी  
म जन्मैं बने हूँ स्वयं बुद्ध बोधी ।  
हिमाली कुवाको जलाधार प्यूँदै  
म हाँकीरहेको छु ब्रम्हाण्ड सिङ्गै ।।  
(२)  
कतै उच्च थुम्का कतै दून बेंसी  
कतै झुम्म बस्ती कतै सम्म खेती ।  
म लेखूँ नयाँ देशको गीत यौटा  
खुलाएर आत्मा सबैका अनौठा ।।  
(३)  
छ नेपाल मेरो मुटूभित्र प्यारो  
छ सौन्दर्य आफ्नै नसा भित्र प्यारो ।  
नयाँ सिर्जनाको नलेखे कहानी  
न खुल्ने छ आस्था न बाँच्ने निसानी ।।  
(४)  
जहाँ भेष, भाषा छ संस्सकार आफ्नै  
त्यहाँ प्राण प्यारो छ सौन्दर्य आफ्नै ।  
नफारौं नच्यातौं कलेजा धराको  
थुते प्वाँख अस्तित्व के त्यो चराको ।।  
(५)  
सयौं जाति भाषा सयौं भेष भित्र  
सधैं बाँधिएछौं बनी पूज्य मित्र ।  
अझै शुद्ध सङ्लो म जोड्ने छु नाता  
सबै दुःख बुझ्ने म बन्ने छु भ्राता ।।  
(६)  
सबै एक बन्ने गला झिक्छु आफैं  
मदानी नबन्ने कला सिक्छु आफैं ।  
उराल्ने धुराल्ने दुला प्वाल टाली  
नयाँ सिर्जनाको बनूँ पूर्ण माली ।।  
(७)
