---
title: स्वदेश चिनौ
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

अस्तित्वमा ईश्वर भेटिंदैन  
निधारको भाग्य नि देखिंदैन ।  
गरिन्छ जस्तो त्यति भाग्य हाम्रोे  
मस्तिष्क उच्चा हुनु रैछ राम्रो ।।  
(१)  
भागेर आफैं दुख सिद्धिँदैन  
मागेर मात्रै सुख भित्रिँदैन ।  
डटेर गर्दा जति बन्छ काम  
फलेर बाली उति दिन्छ दाम ।।  
(२)  
आलस्य फालौं अतिदुष्ट तत्व  
जगाउँ आफैं श्रमको महत्व ।  
सोचेर नौलो शुभकार्य थालौं  
सामथ्र्यले पूर्ण गराइ छाडौं ।।  
(३)  
उद्देश्य राम्रो पनि बुन्नु पर्छ  
निर्माणकर्मी कर चुन्नु पर्छ ।  
संस्कार सभ्य अति श्रेष्ठ बन्दा  
स्वदेश रोज्छु परदेश भन्दा ।।  
(४)  
उदण्डताको दरबार भित्र  
पल्केर चुन्दा तरबार मित्र ।  
के बन्नु ज्ञानी अझ मूर्ख हुन्छ  
नैराश्यको घोल पिएर रुन्छ ।।  
(५)  
नेपाल भित्रै सब फुल्नु पर्छ  
सधैं सुकीलो मन खुल्नु पर्छ ।  
सम्भावनाको शिर देश हाम्रो  
बनाउँ आफैं उठी मूल्य राम्रो ।।  
(६)  
फर्कन्छ क्वैली त वसन्त खोज्दै  
जहाँ हरीयो रुख हुन्छ रोज्दै ।  
मौलिन्छ पक्कै र स्वदेश जाग्छ  
यो दासताचैं परदेश भाग्छ ।।  
(७)  
विदेशको मोह म त्यागिदिन्छु  
म भित्र प्यारो म स्वदेश चिन्छु ।  
बोकेर यौटा म अटूट आस्था  
यो देश भित्रै म समाधि लिन्छु ।।  
(८)
