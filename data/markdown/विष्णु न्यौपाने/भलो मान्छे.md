---
title: भलो मान्छे
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

बिना पैसा  
लाखौं मूल्यको घरजग्गा पास गरिदिन्छ ।  
बेसहारालाई सहारा दिन्छ ।  
नहुनेलाई बढी माया गर्छ ।  
कसैले मागिहाले  
आफू सानै कोठामा गुजारा चलाई  
घरको ठूलो कोठा अरुलाई नै दिन्छ ।  
आवश्यक परे नपरेको सोधी सोधी  
रुपैयाँ चलाउन पनि दिन्छ ।  
पाहुना ठान्दैन ऊ कहिल्यै  
सबैलाई परिवारको सदस्य नै ठान्छ ।  
महिना मर्ने एकाबिहानै  
ओछ्यानमै आएर ब्युँझाइ पनि दिन्छ  
बदलामा केही चाहँदैन ऊ  
थोरै महङ्गो किराया र  
पाइ पाइको हिसाबले  
कसिलो ब्याज दिए खुसी हुन्छ ।  
पानीको माछो किन चिप्लो हुन्थ्यो र  
त्यो भन्दा चिप्लो छ ऊ  
दाम्लोको पोया किन बाटिन्थ्यो र  
त्यो भन्दा मस्किएर बाटिइदिन्छ ऊ  
कोसेढुङ्गा नै किन नभनौं  
जहाँ पनि ठिक्क मिलिदिन्छ ऊ  
सबै संस्था , सबै सङ्गठन  
सबैलाइ कोरम पु¥याइदिन्छ ऊ  
मुख्य पद नै किन चाहियो र  
सदस्य मात्रैमा रमाइदिन्छ ऊ  
किनमेलमा सदस्य थपिदिए पुग्छ  
संयोजक आफैं बनिदिन्छ ऊ  
निकासा चाहिँदैन उसलाई कहिल्यै  
विलमात्र पेस गरिदिन्छ ऊ  
बदलामा उसलाई केही चाहिँदैन  
सित्तैंमा समाजसेवा गरिदिन्छ ऊ ।
