---
title: मानवीय स्वभाव
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

मोहनी छैन आँखामा मायाँमा छैन वासना  
रातमा बासको सास्ती चुल्होमा छैन रासन  
हावाका महलै अग्ला यथास्थिति कहाँ छ र ?  
कर्मले बोल्न हे मान्छे धाक सच्चा कहाँ छ र ?  
फल छन् अमिला, मीठा बोट एकै भएपनि  
सन्तान भिन्न भिन्नै छन् आमा एकै रहेपनि  
एँेसेलुका रुखै बाङ्गा काँडा सीधा कहाँ छ र ?  
धर्तीमा धूर्त मान्छेको बुद्धि सीधा कहाँ छ र ?  
फुलेका फूलमा वास्ना, रङ्ग आफ्नै विचित्र छन्  
जन्मेका नरमा आस्था, रुप आफ्नै विचित्र छन्  
बुद्धिले गाँसिदै मान्छे सिङ्गो बन्दो कहाँ छ र ?  
लुटेरै खान सिक्तो छ स्वाभिमानी कहाँ छ र ?  
उखुकै स्वादको हुन्न चिरैतो जात तिक्तछ  
श्वासभै भित्रँदै मान्छे कलेजो, मुटु झिक्तछ  
मर्ममा मर्न हे मान्छे, मार्नु धर्म कहाँ छ र ?  
रक्तपिपासु भै ज्यूने सिंह सभ्य कहाँ छ र ?  
मासिन्न जलको कुम्भी डढेलो सिद्धिँदा पनि  
नासिन्न स्वार्थको घैंटो श्वास नै रित्तिँदा पनि  
सन्तोषी बन्न हे मान्छे ईष्र्या आस्था कहाँ छ र ?  
प्रातमा रात पुज्नेको देह सच्चा कहाँ छ र ?
