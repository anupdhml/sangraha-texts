---
title: ‘बाबा’–अमरकाव्य, सिर्फ दुई अक्षरको
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

सिर्जना, चेतना र गौरवको  
अर्थपूर्ण संयोजन,  
सूर्य झैं चम्किलो भावात्मक अभिव्यक्ति 'बाबा'  
एउटा सिंगो ब्रम्हाण्ड हो ।  
शरीर भरिको जाँगर, ऊर्जा र हौसलाहरूमा,  
संस्कार, संस्कृति र कर्मका भावनाहरूमा,  
बगिरहेछ निरन्तर शब्दरसायन 'बाबा' ।  
आकाशको उचाइ वा सागरको गहिराइ जस्तो  
ब्रम्हाण्डको चौडाइ वा जस्तोसुकै उपमा पनि  
सजिलै सुहाउने गरिमा हो 'बाबा' ।  
हिमाल झैं अग्लन सक्ने  
हिउँ झैं पग्लन सक्ने  
नदी झैं बग्न र सागर झैं जम्न सक्ने  
हर क्षणको सफल बिन्दु 'बाबा'  
दुई अक्षरको अमरकाब्य हो ।  
जीवन हाम्रो संसार हो ।  
संसार नै सम्पूर्णता हो ।  
सम्पूर्णता सृष्टि हो ।  
सृष्टिको वीजारोपण हुने  
दिब्य शव्द शागर 'बाबा' हो ।  
विघ्नहर्ता, सृष्टिकर्ता,  
पालन, पोषण वा भविष्य निर्माणकर्ता  
पिताश्री शब्द 'बाबा'  
मात्र दुई अक्षरको अर्थपूर्ण महाकाव्य हो ।
