---
title: धर्मकर्म
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

बाँच्ता जीवन धान्न वा मन सदा सन्मार्गमा ल्याउन ।  
द्यौतामा शिर , देह लम्पट गरी वैकुण्ठ वासी हुन ।।  
बस्छन् मन्दिरमा अतृप्त फलको विश्वास ,आशा गरी ।  
त्यस्ता मानव मात्र मोक्ष कुलमा पर्छन् कसोरी हरि ?  
(१)  
आधा मुण्डित भै ललाट भरिको घस्ता खरानी कुनै ?  
आँखा चिम्मगरी पुकार हरिको गर्दा छ मुक्ति कुनै ?  
फैलाईकन हात शून्य निशिमा के सिर्जना गर्नु हो ?  
खाएरै अरुको कमाइ यसरी कुन् स्वर्गमा पर्नु हो ?  
(२)  
मात्रै काम गरी पराइ जनको अर्पन्छ आफ्नो जुनी ।  
कस्तो मुक्ति कमाइ गर्छ उसले के प्राप्ति गर्छन् तिनी ?  
जो अल्छी अति काम चोरहरू छन् कृष्णादि जप्ने तिनै ।  
वेकम्मा जन ती बसाइँ सरलान् वैकुण्ठमा के सधैं ?  
(३)  
छिः छिः बन्दछ सम्प्रदाय नमिले सन्तान, आफ्नै पति ।  
बाटो वा पद--डोबमा छुइछिटो हाल्छन् अहो ! दुर्मति ?  
जो गर्दैन कमाइ तप्प पसिना काढेर त्यो माथमा ।  
त्यस्को गाँस अवश्य कट्छ उसका सन्तानका गाथमा ।।  
(४)  
थ्यौं काहाँ ?इतिहाँस के छ अघिको ?कर्तव्य के हो भनी ।  
बिर्सेझैं अव गर्छ 'ढोंग', 'नखरा' ऊ नाट्य कर्मी बनी ।।  
काँचा मानिस रे , असभ्य कुलका सन्तान रे दानव ।  
यौटा मन्त्र सुनेर देव कुलमा उत्रन्छ के मानव ?  
(५)  
हो राम्रो प्रण काट मार अथवा हिंसा नगर्ने पन ।  
रक्सी,मासु, तमाखु, भाङ, धतुरो मत्याइला रासन ।।  
आत्माको जड प्राण हो यदि भने खैंचेर प्राणै पनि ।  
मार्नु पाप रहेछ देह बिचरा धिक्कार आस्था पनि ।।  
(६)  
हाम्रा हात, शरीर, पाउहरू वा मस्तिष्क पायौं किन ?  
गर्दै काम बगाइ तप्प पसिना ऐश्वर्य फैलाउन ।।  
सेवा गर्नु , परोपकार सबमा सद्भावको भावना ।  
त्यो नै धर्म, सुमार्ग,स्वर्ग अझ हो वैकुण्ठको आसन ।।  
(७)
