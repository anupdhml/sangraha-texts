---
title: मान्छेको माया यहाँ खोलाको पानी जस्तो
author: राममान तृषित
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%AE%E0%A4%AE%E0%A4%BE%E0%A4%A8_%E0%A4%A4%E0%A5%83%E0%A4%B7%E0%A4%BF%E0%A4%A4
---

मान्छेको माया यहाँ खोलाको पानी जस्तो  
किनारालाई छोई भाग्ने लहरेको बानी जस्तो  
मान्छेको माया यहाँ आँखाको नानी जस्तो  
यो रात फकाई आउने सुन्दर विहानी जस्तो  
माया त जोवनको आवेश मात्र नै हो  
तिर्खाको राम्रो अर्को एक भेष मात्र नै हो  
तिम्रो हेराईमा केबल आँखा छ मुटु छैन  
तिम्रो बोलाईमा स्वर छ ढुकढकी केही छैन  
मायाको विशालता यो आकाश धर्ती नै हो  
माया त साँच्ची सुन्दर आत्माको मुर्ति नै हो  
तिमी पानीलाई आकार दिने कोशिस नगर  
तिमी हावालाई सद्भाव दिने कोशिस नगर
