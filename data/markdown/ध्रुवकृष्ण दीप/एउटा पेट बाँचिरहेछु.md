---
title: एउटा पेट बाँचिरहेछु
author: ध्रुवकृष्ण दीप
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A7%E0%A5%8D%E0%A4%B0%E0%A5%81%E0%A4%B5%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%A6%E0%A5%80%E0%A4%AA
---

अचेल मलाई---  
मेरा साथीहरूले समेत  
चिन्न छोडिसकेका छन्;  
चिनून् पनि कसरी ।  
अचेल म आफ्नो सिङ्गै टाउको  
आफ्नै पेट भित्र कोचेर हिँड्छुः  
कोही मलाई मुर्कट्टा भन्छन्त---  
कोही जादुगर;  
कसैसँग केही नभनी---  
चुपचाप म घर फर्कन्छु।  
हरेक रात म आफ्नो टाउको  
पेटबाट बाहिर निकालेर हेर्छुः  
टाउको ढाडिएर--- गिलोबासी भातजस्तै  
ठसठस्ती गनाइराखेको हुन्छ;  
अनि म चुपचाप नाक थुनेर---  
ढाडिएको टाउको पुछ्दै  
सुत्छु।  
धेरै भो--- जिन्दगी यस्तै काटिरहेछु;  
टाउकाको नाममा केवल एउटा पेट बाँचिरहेछु।
