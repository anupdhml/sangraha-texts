---
title: तोपको नालमाथि बसेको परेवा
author: ध्रुवकृष्ण दीप
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A7%E0%A5%8D%E0%A4%B0%E0%A5%81%E0%A4%B5%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%A6%E0%A5%80%E0%A4%AA
---

फेरि पनि त्यो  
हाम्रा नानीहरू खेल्ने चउरमा  
निस्फिक्री गोला बर्साउन तेस्र्याइएको  
कुनै पनि बेला पड्किन सक्ने  
भीमकाय तोपको नालमाथि बसेर  
एउटा निर्दोष--निमुखा परेवा---  
अनभिज्ञ अथाह  
अलिकति निद्रामा झैँ  
अलिकति तन्द्रामा झैँ  
प्वाँखभरि चुपचाप आफ्ना  
आफूजस्तै कलिला सपनाहरू कन्याउँदै  
एकतमास टोलाइरहेको छ  
सायद यति बेला ऊ---  
कुनै बारुद होइन, बुद्ध सोचिरहेछ  
अथवा बन्दुकको नलीको सट्टा  
बोधिवृक्षको तोडका सोचिरहेछ  
अथवा ऊ आफ्नो पखेटाका लागि  
अझै पनि एउटा गतिलो आकाश नपाएर  
एउटा अर्कै आकाश सोचिरहेछ  
अथवा हुन सक्छ ऊ---  
युद्धले भताभुङ्गिएको बस्तीमा  
कतै पिउने पानीपर्यन्त नपाएर  
अलिकति आफ्नै आँसु सोचिरहेछ  
अथवा हुन सक्छ, ऊ---  
मामुली चरासम्म पनि नपाएर  
वरिपरि कतै  
अलिकति आफ्नै शरीर सोचिरहेछ  
म ठोकेरै भन्न सक्छु  
यो स्यानो सेतो चराले अहिले  
कुनै पनि कालो सोचिरहेको छैन  
एउटा उन्मुक्त जीवनबाहेक यसले  
कसैको मृत्यु सोचिरहेको छैन  
यो मायालु चराले यति बेला  
अलिकति हरियाली र शान्तिबाहेक  
कसैसित पनि युद्ध सोचिरहेकोछैन ।
