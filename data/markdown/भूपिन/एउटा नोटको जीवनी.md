---
title: एउटा नोटको जीवनी
author: भूपिन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A4%BF%E0%A4%A8
---

मेरो हातमा  
हजारौं हातहरूको फोहोर टाँसिएको  
कागजको एक नोट छ  
म त्यसको जीवनी पढिरहेछु ।  
यो नोटको जन्मको बारेमा  
म बिल्कुल अनभिज्ञ छु ।  
तर थाहा छ मलाई-  
कुनै बैंकको सफा कुनाबाट  
यो नोटको फोहोर यात्रा सुरू भयो ।  
एक क्यासियरले  
जिब्रोको थुकमा बुढी औंला चोबेर  
गन्यो यो नोट  
र पहिलोपटक थमायो ग्राहकको हातमा ।  
बैंकबाट बाहिर निस्किएपछि  
नोट पुग्यो  
मासु पसलमा ।  
नोटमा बगरेको हातको आलो रगत टाँसियो ।  
त्यसपछि पुग्यो नोट  
रूघाग्रस्त साहुको हातमा  
नोटमा साहुको सिंगान टाँसियो ।  
त्यसपछि पुग्यो नोट  
कुनै आसामीको हातमा  
जो भर्खरै पिसाब फेरेको हातले  
नोट गन्दै थियो ।  
पुग्यो नोट  
भर्खरै वाथरुममा सेफ्टी प्याड निकालेर  
बाहिर निस्किएकी मालिक्नीको हातमा  
नोटमा टाँसियो  
मासिक श्रावको रगत ।  
पुग्यो नोट  
यौन कर्मीको हातमा  
जसमा टाँसियो चिप्लो यौनरस ।  
भ्रष्ट, तस्कर, दलाल  
पण्डा, नेता, हिपोक्रेट  
सबैको हातहातसम्म  
नोटको यात्रा जारी रह्यो ।  
एकपटक बढो मुस्किलले  
गरीबको हातमा पनि  
पुग्यो नोट  
जसमा उसको आँसु  
र पसिना पनि मिसियो ।  
तर भोलीपल्ट नै नोट पुग्यो  
वेरोजगारीले किलकिले अँठाएर  
कुलतमा फसेको  
कुनै युवकको हातमा  
त्यसमा गाँजाको गन्ध टाँसियो  
अफिमको वासना टाँसियो ।  
लामो यात्रापछि  
अन्तमा पुग्यो नोट  
एक भक्तको हातमा  
भक्तले चढायो भगवानलाई  
त्यही नोट ।  
म पढिरहेछु  
एउटा नोटको रोमांचक जीवनी ।  
तर बुझिरहेको छैन  
कि किन चढाउँछ भक्तले देउतालाई  
यो फोहोर नोट ?  
किन सबैभन्दा सफा लाग्छ मानिसलाई  
यो फोहोर नोट ?  
मेरो हातमा  
हजारौं हातहरूको फोहोर टाँसिएको  
कागजको एक नोट छ  
म त्यसको जीवनी पढिरहेछु ।
