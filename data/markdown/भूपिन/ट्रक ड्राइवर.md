---
title: ट्रक ड्राइवर
author: भूपिन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A4%BF%E0%A4%A8
---

खतरनाक हुन्छ  
बाक्लो हुस्सु लागेको मनमा सवारी चलाउनु ।  
दिलमाया, म ट्रक चलाइरहेछु ।  
बैंसको भीर कोतरेर बनाएको  
सपनाहरूको कच्ची बाटो,  
जाडोका अल्पिनहरूले घोचिरहेका नाङ्गा औंला,  
र यो बाटै नदेखिने गरि  
हुस्सु लागेको मनको घुम्ती !  
दिलमाया, म ट्रक चलाइरहेछु ।  
थिच्दा थिच्दै  
हर्नको घाँटी सुख्खा भैसक्यो  
ट्रकको सिसा आँसुले भरियो र वाइपर बिग्रियो  
ब्रेकलाई अल्ज़ाइमर भयो  
थाहा छैन  
कति नजिकै पर्खेर बसिरहेछ दुर्घटना ।  
दिलमाया, म ट्रक चलाइरहेछु ।  
यो मेरो जिन्दगीको अहम् लडाँइ हो दिलमाया ।  
जिन्दगीको झुपडीभित्र बसेर  
मलाई कुरिरहेकाछन्-  
सपनाका भोका बच्चाहरूले ।  
उनीहरू निदाउनुअघि  
कि त मैले ढुङ्गा उमालिरहनुपर्छ छातीको डेक्चिमा  
कि रोटी कमाउनु पर्छ  
कि कतै सडक छेउबाट  
हाम फाल्नु पर्छ नदीमा ।  
दिलमाया  
नदीमा हाम फाल्न  
बनेको होइन म ट्रक ड्राइवर ।  
बाटै नदेखिने गरि  
हुस्सु पालेर बसेकिछौ तिमी वर्षौंदेखि-  
दिलमाया ।  
म त्यहीँ चलाइरहेछु-  
एउटा थोत्रो ट्रक ।
