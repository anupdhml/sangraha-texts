---
title: हजार वर्षको निद्रा
author: भूपिन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A4%BF%E0%A4%A8
---

एउटा जीवनमा  
म हजारौँ वर्ष सुतिसकेको छु  
अब ब्युँझन चाहन्छु निद्राबाट  
मानिसलाई कोक्रोमा हालेर  
लोरी गाउँछ बुद्ध  
ब्युँझाउने भनेर  
बुद्धले पनि मलाई सुताएरै गएको छ  
हिँड्दाहिँड्दै  
सपना देख्न सिकेको छ मान्छेले  
झन ईश्वरले त  
निदाएरै सपना देख्न सिकाएको छ  
पुस्तकका चिसा पृष्ठहरूभित्र  
पुतलीहरू च्यापिएझैँ  
म च्यापिएको छु  
दर्शनका बोझिला किताबहरूबीचमा  
र मस्त निदाएको छु जीवनभरि  
ब्युँझने सपना देखेर  
ब्युँझन चाहन्छु अब म  
हजारौँ वर्षको गाढा निद्राबाट ।
