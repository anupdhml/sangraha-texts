---
title: दिलमाया
author: श्यामल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%AF%E0%A4%BE%E0%A4%AE%E0%A4%B2
---

मेरो सपना खोसेर राखिएको छ  
थिम्पूको अँध्यारो जेलमा  
सर, म त्यसै फर्कनेछैन भुटान।  
म सम्झन्छु आफू रोएको बाल्यकाल  
तर जति म रोएँ  
मेरो सात क्लासको किताब  
च्यातिएको दिन रोएँ  
त्यही दिन म जति रोएँ रोइसकेँ  
जुन दिन पसे सिपाहीहरु हाम्रो घरमा  
र उफ्रन थाले  
मेरी आमाको शरीरमाथि  
मसँग अब छैन रुनलाई आँसुको मुहान  
सर, अब रुन आउँदैन  
म बेस्सरी रोइसकेँ।  
म हाँस्थेँ पनि कहिलेकाहीँ  
जब चुट्किला सुनाउँथे हाम्रा बाबा  
एक दिन, कुनै एक दिन  
मुसा फुत्केर भाग्यो बिरालोको पन्जाबाट  
र दुलाको मुखैनेर रुँगेर बस्यो बिरालो  
म बेस्सरी हाँसेकी थिएँ।  
हँसाउन सिपालु थिए देवीलाल सर  
त ती बाबा छन् न चुट्किला  
न बिरालो छ न देवीलाल सर  
हाँस्नुजति हाँसिसकेँ म  
अब हाँस्न आउदैन मलाई  
सर, मैले त हाँसो साम्चीमै छाडिसकेँ।  
सर, यौटा केटो थियो उहीँ  
लुकि--लुकि हे¥थ्यो मतिर  
नहेरुँ भन्दाभन्दै अनायास  
आँखा गइहाल्थे उसतिर  
यसैलाई भनिन्छ भने प्रेम  
प्रेम पनि छैन मसित  
त्यसलाई पनि मारिसके शासकहरुले।  
कन्काईको बगरमा छु म  
र सब थोक छाडेर आएकी छु यो ज्यानबाहेक  
फेरि किन सोध्नुहुन्छ भुटान जाने--नजाने कुरा?  
मैले मेरो सपना फर्काउनु छ  
मैले मेरो आँसु फर्काउनु छ  
मैले मेरो हाँसो फर्काउनु छ  
मैले मेरो प्रेम फर्काउनु छ  
मैले मेरो किताब फर्काउनु छ  
थुनेर राखिएको मेरो सर्वस्व फर्काउनु छ  
सर, म त्यसै फर्किने छैन भुटान।
