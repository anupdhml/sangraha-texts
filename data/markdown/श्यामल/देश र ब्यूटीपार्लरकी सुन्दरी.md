---
title: देश र ब्यूटीपार्लरकी सुन्दरी
author: श्यामल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%AF%E0%A4%BE%E0%A4%AE%E0%A4%B2
---

अब कहाँ जाने?  
केश बनाइसकिएको छ  
र दलिसकिएको छ अनुहारमा क्रिम  
कपडामा छरिएको छ सेन्ट  
र ऐनामा सयौँ पल्ट जुधेका छन्  
आफ्नै आँखाहरु  
श्रृङ्गार सकिएको छ  
सुन्दरी, अब कहाँ जाने?  
सडकमा  
सलबलाइरहेछन् युवाहरु  
सिकारको खोजमा  
तिम्रो शरीरको आरोपित सुगन्धको  
विषालु उन्माद  
छरिनेछ हावामा  
र पुग्नेछ उनीहरुको नाकसम्म  
श्रृङ्गार सकिएको छ  
सुन्दरी, अब कहाँ जाने?  
जताततै फोहोर छ  
भोकै छन् मानिसहरु  
र तिम्रा बहिनीहरु सस्तोमा बेच्छन्  
आफ्नो जवानी  
मानिसहरु पछारिएका छन्  
सडकमा  
र झण्डा उठ्दै छ सहिदको  
निर्जिव हातबाट  
जताततै फोहोर छ  
तिमी जति छर्क  
आयातित पर्फ्युम अनुहारमा  
जतिसुकै छर्क  
झन्--झन् कुरुप हुँदै गइरहेको देख्दै छु म  
भित्रभित्र धमिराले खाएको  
काठको सुन्दर मूर्ति झैँ तिमी र यो देश  
दुवै छन् यहाँ  
तिम्रो श्रृङ्गार सकिएको छ  
सुन्दरी, अब कहाँ जाने?
