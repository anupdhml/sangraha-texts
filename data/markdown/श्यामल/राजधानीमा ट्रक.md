---
title: राजधानीमा ट्रक
author: श्यामल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%AF%E0%A4%BE%E0%A4%AE%E0%A4%B2
---

इँटा बोक्छ  
सिमेन्ट र फलामका छडहरु बोक्छ  
ढुङ्गा, बालुवा र काठ बोक्छ  
बोक्छ झ्यालका लागि सिसा  
र बोक्छ उज्यालोका लागि  
मैनबत्तिको बाकस पनि  
ओलम्पिकको तेज धावक झैँ  
राजमार्गमा दुगुर्छ ट्रक  
कहाँ जान्छ?  
थाक्छ  
लामो--लामो सुस्केरा हालेर  
विश्राम गर्छु,  
सडक छेउ  
थकाल्नीको पसलमा घुसेर माग्छ डिजेल  
निस्पट्ट अँध्यारोमा  
हेडलाइट बालेर दगुर्छ मात्तिदै  
पिसाब गर्न रोकिन्छ झाडीनेर  
र दगुर्छ फेरि गति बदल्दै  
सयौँ घुम्तीहरुको राजमार्गमा  
ओहोर--दोहोर सधैँको  
यो ट्रक कहाँ जान्छ?  
ओसारेका थुप्रै सामानहरु जोडेर  
घर बनाउँछ ऊ  
र शीतमा निथ्रुक्क भिजेर  
बिताउँछ केही छिन रात  
र पुनः बेपत्ता हुन्छ बाक्लो हुस्सूमा  
दुइटा आँखा बालेर,  
यसरी सधैँको ओहोरदोहोर  
ओहोरदोहोर हुन्छ  
पेट्रोल पम्प राखेर बसेका  
राजमार्ग छेउका मानिसहरु हो,  
यो ट्रक कहाँ जान्छ?
