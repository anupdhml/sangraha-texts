---
title: दुष्ट गाथा
author: श्यामल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%AF%E0%A4%BE%E0%A4%AE%E0%A4%B2
---

ध्यानमुद्रामा  
जसले देख्न सक्छ  
बलात्कारको सपना  
र मन्दिरको देवतासामु उभिएर  
जसले वर माग्न सक्छ  
आफ्नो दीर्घायुको  
जसलाई थाहा छ--- कतै छैन ईश्वर  
तर जसले किरिया खान्छ  
ईश्वरका नाममा सयौँ पटक  
जसको महलको जगमा छन्  
करोडौँ मानिसका  
कङ्क्रिट भइसकेका खप्परहरू  
र जसले उभ्यायो बङ्गला  
अरूका स--साना घरका भित्ताहरूबाट  
झिकेर इँटहरू  
सुन्नोस् दुष्टगाथा ।  
यो सुन्दर पृथ्वी  
र यसका जङ्गलका हरिया फाँटहरू  
अग्ला--अग्ला हिउँका पहाड  
जोडले बग्ने नदीहरू  
र खेतका पहेँलपुर फाँटहरू  
सबैको सौन्दर्य निचोरेर  
जसले पिउन सक्छ  
गर्मी याममा चिसो सर्बत  
जसले जाडो छल्न सक्छ  
ओढेर न्याना कम्बलहरू  
जसले सुटुक्क चोर्न सक्छ  
अरूका आँखाका नानीहरू  
र जसले गाउन सक्छ सन्ध्याकालमा भजन  
जसले आफ्ना तीखा नङले झिकेर फाल्छ  
आफ्नो पुरानो काँचुली  
तपाईंहरू पनि सुन्नोस्  
दुष्टगाथा ।  
जहाँतहीँ  
गाउँ--सहर, जताततै  
फैलिन्छ दुष्टगाथा हरेक प्रहर  
मानिसको शरीरमा पढ्न सकिन्छ--- दुष्टगाथा  
वायुतरङ्गबाट सुन्न सकिन्छ--- दुष्टगाथा  
रेडियोलाई थाहा छ  
यो कुन दुष्टको मौसम हो  
क्यासेटमा सुरक्षित हजारौँ दुष्टहरू  
अर्को नयाँ दुष्टको प्रतीक्षामा छन्--- दराजमा  
र अर्को दुष्ट नयाँ काँचुलीमा प्रकट हुन्छ  
अखबारको सम्पादक  
अफिसको हाकिम  
र अरू--अरू  
लिपिबद्ध गर्दै छन् दुष्टगाथा  
कृपया सुन्नोस्--- दुष्टगाथा ।  
यो बन्द गर्न  
अघि बढेको जुलुस  
तितरबितर भइसक्यो  
र चालू छ, सुन्नोस्--- दुष्टगाथा ।
