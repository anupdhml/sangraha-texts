---
title: मैले सुनें– विष पिउने रहर रहेछ
author: ईश्वरवल्लभ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%88%E0%A4%B6%E0%A5%8D%E0%A4%B5%E0%A4%B0%E0%A4%B5%E0%A4%B2%E0%A5%8D%E0%A4%B2%E0%A4%AD
---

विष पिउने रहर रहेछ,  
मैले सुनें तिमीले विष पिएछौ,  
सायद समाप्त गर्न यो जिन्दगी र यो वैंसहरू  
कुनै शून्यकोखोजी  
या निस्तारका लागि तिमीले गरेको अभूतपूर्व  
व्यक्तिगत आयोजना  
पलायन गर्ने आयोजना,  
अस्मिता विलयित गर्ने परियोजना कल्पना गरेछौ,  
कुनै अज्ञातलाई स्पर्श गर्ने प्रयत्न गरेछौ,  
तिम्रो साथीले भन्यो-- कुन्नि के गरेको होला त्यसले,  
कुनै रोमाञ्च खोजेको जस्तो।  
देहबाट उम्केर निर्देह हुनेप्रयत्न गरेको,  
बिलकुल नष्ट हुन खोजेको, जहरले,  
मैले सुनें--  
कतै विष पिउनु पनि एउटा आनन्द हुने होकि,  
समाप्त हुने रहरको सुख पाइनेहोकि,  
जिन्दगीबाट भाग्ने इच्छा, र कल्पना होकि  
-- अस्तित्वको  
सायद कुनै आश्चर्यजनक इन्द्रेनीको अनुभव !  
हलुका भुवा उडेको जस्तो अनुभव,  
परेवाको प्वाँख,  
--कर्याङ्ग कुरुङ्गको ताँती माथि आकाशमा  
शिखरहरूलाई धरातलमा हेर्दै--  
धागो छिनिएको चङ्गा हुँदै,  
परीहरूले समाएर क्षिेतिजमा लिएर गएको या  
आकाश--गङ्गाहरूका रङ्गहरूमा अल्झिंदै  
कतै जाने हो कि,  
नत्र विष सार्नुको अर्थ नै के हुन्छ र ?  
विना अर्थ मर्नुको अर्थ नै के हुन्छ र !  
तन्तु चुँडेपछि तन्तुको के अर्थ हुन्छ र ?  
धागो नभएपछि बाँधिनुको के अर्थ हुन्छ ?  
जिन्दगी त्यसैले कतै बाँधिनु त हो,  
नमर्नु हो  
विष नखानु हो,  
वेदना पिउनु हो,  
सुख जिउनु हो  
   
मरेपछि फूलको देश घुम्ने मन भएछ,  
बाइफालेर नितान्त अनियन्त्रित हुन मन लागेछ  
उत्रिन मन लागेछ बैसहरूसित,  
मृत्युका सुन्दरता र विभोरताहरूसित, लहसिन मन लागेछ,  
बाँच्नुको विरोधमा मर्नुभन्दा ठूलो जिन्दगीलाई  
--परास्त गर्ने कुनै युक्ति छैन,  
अद्भूत परिवेशहरू  
माला र मोतीहरू  
रङ्ग र प्रकाशहरूको  
जिउँदो मन र आकांक्षाको जुलुसमा  
लावा लस्करका  
जात्राका--हिंड्नुको अर्थ जिउनु हो,  
तिमीले विष खाएछौ,  
साथीले भन्यो विष खाएर पनि बाँच्यौं,  
तर एकछिन त मरयौ नै,  
मृत्युको साक्षात्कार देख्नार अनुभव गर्नु पनि  
-- एउटा सत्य हो  
जिउँदो मन यही हो,  
कहिले ढुङ्गा भएर भारी हुन्छ,  
फलाम भए । गह्रुँगो हुन्छ  
मनै त हो पीडाले डाक्दा  
आकाशका अनगिन्ति नीला टुक्राहरू  
बादलका यौटा र पानीका बिन्दुहरू--  
उसले मरेपछि देखेको रे,  
अज्ञानताका समुद्रमा हराउने थियो-- ऊ फेरि नब्युँझेको  
-- भए,  
जिससले जस्तै  
बिउँझेर नै उसले भन्यो--आकाशका अनगिन्ति नीला टुक्राहरू  
उसले भन्यो विषले मेरो घाँटी चहरायो मुटु दुख्यो,  
सायद बेहोश भएपछि,  
धूपीका पातहरू, रुखहरू र नीलो आकाशका युवाहरू  
क्षेोम र आकांक्षाहरू,  
आफैलाई आफैले समाप्त गर्ने उदान्त तिर्खा,  
आफ्नो मृत्यु आफैले पिउनेतिर्खा !  
अंसवेदित निर्ममता र कठोरताहरूको बिरुद्ध  
अदम्य प्यास र जीवनको बुभुक्षोको विरोधाभास  
के विषले छाती दुखेन ?  
पक्कै चहरायो होला, ताजा घाउ,  
छिया छिया भएको अनुभव भयो होला,  
   
अत्यन्त पीडा भयो होला !  
के विष पिउँदा तिम्रो मासु र रगत दुखेन ?  
कस्तो हुन्छ,  
देहभित्र मासु दुखेको पीडा !  
जिउँदो मासु बिस्तारै--बिस्तारै पीडित भएको वेदना ?  
आत्महत्याको आश्चर्य, कस्तो हुन्छ ?  
-- उसको साथीले पनि सोधेन  
ऊ फेरि मौन जिन्दगी बाँचिरहेछ,  
कुनै परिच्छेदको अन्त्यपछि कुनै अर्को परिच्छेद  
बाँचिरहेछ ।  
विष पिएर मरेपछि फेरि जिन्दगी बाँच्ने म  
सायद दुइवटा विश्वयुद्धजस्तै व्यक्तिगत सहने क्रम  
-- फेरि बाँच्ने क्रम हो।  
हिरोशिमा र नागासाकीका धुवाँहरू बाँच्ने क्रम हो।  
या कुनै सुन्दर मौसम  
बिस्तारै--बिस्तारै बग्नेपानी र समीर  
शीतल जून जुनेली, शरद र वसन्त,  
गुराँस र भैंचम्पाको बन बाँच्नेक्रम हो।  
जिन्दगी र मृत्युको बिरोधाभासको  
क्यानभास र रङ्ग बाँच्नेक्रम हो।  
अभ्यन्तरमा अभ्यन्तर जहर पिएर बाँच्ने मौसम हो।  
नाम सोधेकोपनि हुँ,  
जहर खाएर मर्न चाहने-- ऊ मानिसको ।  
कसैले भनेन--विषपायिनीको नाम,  
त्यसैले ऊ विषपायिनी हो ।  
केवल विषपायिनी !  
नाम थाहा नहुनाले विषपायिनी हो,  
विष पिएको हुनाले नै विषपायिनी हो,  
भैगो, तिमीले जहर खाइ त सक्यौ !  
त्यसैले, फेरि ।  
सायद मर्नु भनेको फूलको थुङ्गा हो,  
सायद कुनै बगैंचामा परेको न्यानो घाम हो।  
सायद कुनै नयाँ सखार हो,  
सायद कुनै साँझ हो ।  
नदी र छालहरू हो!  
जिन्दगीको एउटा अन्त्य हो--  
एउटा महान ओझेल हो।
