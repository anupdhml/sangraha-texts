---
title: प्रस्थानको तरखर
author: ईश्वरवल्लभ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%88%E0%A4%B6%E0%A5%8D%E0%A4%B5%E0%A4%B0%E0%A4%B5%E0%A4%B2%E0%A5%8D%E0%A4%B2%E0%A4%AD
---

केही असल मानिसहरूजस्तै  
पन्छीहरू हाँगाहाँगा जम्मा हुँदै थिए  
आज, अझै त्यो पुर्बेली हावा चलेन  
सुकेको एउटा पात पनि झरेन  
हुन त मनको पीर आँधीजस्तै दुख्छ,  
त्यसैले बिर्सिदिए हुन्छ, यस्ता कुराहरू  
म अब डिलमा उभिएर हेर्छु,  
तल फेदीमा नदी आयो कि आएन,  
केही दिनअघि त्यहीँबाट त्यो नदी  
मेघ भएर आकाश गएको थियो  
त्यसैले पानी बग्न पायो कि पाएन  
समुद्र गर्जेको थियो  
किनार र फाँटहरूलाई उसले खुब हिर्काएको थियो  
माझीहरू खोइ  
आफ्ना पतवार लिएर आएका छैनन्  
यसपालि त आँधीबेहरी नै आउने भयो  
अब त घर जानुपर्छ ।
