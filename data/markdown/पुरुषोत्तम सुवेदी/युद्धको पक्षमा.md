---
title: युद्धको पक्षमा
author: पुरुषोत्तम सुवेदी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%81%E0%A4%B0%E0%A5%81%E0%A4%B7%E0%A5%8B%E0%A4%A4%E0%A5%8D%E0%A4%A4%E0%A4%AE_%E0%A4%B8%E0%A5%81%E0%A4%B5%E0%A5%87%E0%A4%A6%E0%A5%80
---

आँखामा जुन उन्माद छ  
सपनाको उज्यालो फ्रेममा  
त्यो निद्राबाट रूपान्तरित होइन  
जीवनबाट निःसृत जीवन नै हो  
जसका लागि लड्यौँ हामीहरू  
उज्यालो युद्धको निरन्तरता ।  
कहिले घामपानी देखियो इन्द्रेनीसाथ  
कहिले खुल्ला आकाशमुनि  
आशाका रङ्गीन किरणहरू देखिए  
तर हामी एकनास लड्यौँ  
आस्था--युद्धका मोर्चाहरूमा ।  
कहिलेकाहीँ उठे हामीलाई बिथोल्न  
केही मसिना महत्वाकाङ्क्षाहरू युद्धविरोधीहरूका  
तर हामी हारेनौँ,  
बरु थपिए हाम्रा साथ हजारौँहजार हातहरू  
जोगाउन जीवनको निरन्तरता  
हत्याराहरूको हातबाट ।  
हाम्रो लक्ष्य हामी नै हौँ  
हाम्रो सपना हामी नै हौँ  
लक्ष्य र सपनाको विरोधमा जोसुकै आऊन्  
तिनको विरोधमा हामी लड्नेछौँ।  
यो निरन्तर युद्धमा  
यो आस्था--युद्धमा  
बलिरहेछन् एक जोर आँखा  
जसको रक्षाका लागि  
हामी युद्धको पक्ष लिन्छौँ  
र, आँखामा हाम्रो सपना आरोपित गरेर  
हामी युद्ध गर्छौं, निरन्तर युद्ध ।
