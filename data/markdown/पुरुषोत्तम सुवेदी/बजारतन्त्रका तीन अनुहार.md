---
title: बजारतन्त्रका तीन अनुहार
author: पुरुषोत्तम सुवेदी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%81%E0%A4%B0%E0%A5%81%E0%A4%B7%E0%A5%8B%E0%A4%A4%E0%A5%8D%E0%A4%A4%E0%A4%AE_%E0%A4%B8%E0%A5%81%E0%A4%B5%E0%A5%87%E0%A4%A6%E0%A5%80
---

ब्याङ्क काउन्टरको  
न्यून वैतनिक कर्मचारी  
सारा नोट थन्क्याइसकेपछि  
झल्याँस्स सम्झन्छ  
रित्तो गोजी  
र, बिरामी छोराको अनुहार,  
उसलाई थाहा छ  
आज पनि पहिलेझैँ  
कसैसँग  
सापटी माग्नुपर्छ ।  
दिनभरि टेलिफोन समातेर  
आकाशे खेती गर्ने  
दलाल भुँडे सेठ  
सा"झमा थन्क्याउ"छ सेफमा  
हरिया नोट, चेक  
र, ब्याङ्कका भुक्तानी पुर्जाहरू  
दिनहरू झन्झन्  
शुभ हुँदै गएका छन् ।  
जागिर छाडेर राजनीतिमा  
र, राजनीतिमा टेकेर  
गैरसरकारी संस्थामा  
समाजसेवा गर्ने नेताजी  
प्रसन्न छन्  
ख्याति र समृद्धिले,  
तर, सामान्य मान्छेको जीवनस्तर  
निरन्तर खस्कँदो छ  
र, त्यसैको निवारणका नाममा  
डलरको वर्षा गर्छ विदेशी दाताले,  
यो अर्थतन्त्र  
झन्झन् उदार  
झन्झन् मानव द्रोही  
झन्झन् नाफामुखी  
र, झन्झन्  
बजारमुखी हुँदै गएको छ ।
