---
title: जसरी भए पनि ज्यूनु छ
author: माधवलाल कर्माचार्य
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%BE%E0%A4%A7%E0%A4%B5%E0%A4%B2%E0%A4%BE%E0%A4%B2_%E0%A4%95%E0%A4%B0%E0%A5%8D%E0%A4%AE%E0%A4%BE%E0%A4%9A%E0%A4%BE%E0%A4%B0%E0%A5%8D%E0%A4%AF
---

लड्दै पड्दै मानिसलाई जसरी भए पनि बाँच्नु छ,  
आपद्लाई टारी टारी जसरी भए पनि ज्यूनु छ ।  
आशा सपना पूरै होला भन्नु निश्चय छैन कुनै,  
भोलि पर्सिको ज्यूनु नै भन्नु सुरक्षा छैन कुनै ।  
बाँच्नै नपाई मर्नु पर्ला भन्ने मात्रै धन्दा छ,  
विषै घुटु घुटु निल्न परोस् जसरी भए पनि लम्कन्छ ।  
लड्नु निरन्तर ज्यूनु भन्छ, बलको हक नै ज्यादा छ,  
हिम्मत भन्छ, साहस भन्छ, जसरी भए पनि ज्यूनु छ ।  
रात गुडाई दिवस उडाई मानिस बढ्दै जाँदै छ,  
कलिला मानिस कलिला सपना पाकी त्यसै झर्दैछ ।  
चित्त दुखाई तिमी के गर्छौ एक दिन बिर्सी जानेछ,  
मायाको तिमी इन्द्रै गरन, विगत विगत भै जानेछ ।  
ब्रह्मा मुहुर्तमा बिम्झी आफू डाँडाको जून पाउनु छ,  
यसरी यसरी मानिसलाई जसरी भएपनि ज्यूनु छ ।  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
