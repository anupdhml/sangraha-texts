---
title: लक्ष्यबाट टाढिँदै गएको किनार
author: प्रतिसरा सायमी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A4%A4%E0%A4%BF%E0%A4%B8%E0%A4%B0%E0%A4%BE_%E0%A4%B8%E0%A4%BE%E0%A4%AF%E0%A4%AE%E0%A5%80
---

जीवनका क्षणहरू  
कत्ति नउम्लीकनै  
चुपचाप सुक्दै गइरहेछन्  
धेरैबेर उम्लिरहेर मात्र के गर्नु भनेजस्तो  
खिन्नताले धुजिएको जीवन बोकेर ।  
जब आफ्नो थाप्लोमा लादिएको भार हुत्याउन सक्दैनौँ  
आफू जलेर पनि, पोलिएर उम्लिँदा पनि ।  
त्यस्तै  
रातोझन्डा हुन नसकेको कपडा  
आज कसैको मेच--टेबिल पुछ्नलाई मात्र ठिक्क छ  
भएभरको धूलो दागहरू  
आफूले थापेर  
कसैको 'सिट' सफा गर्नु  
के जिन्दगी यो ?  
कोही---  
टाइपिस्ट ऊ---  
आफ्नो समय टाइप गर्दै गइरहेछ  
तर अफिसको समयमा ऊ आफैँ  
टाइप भएर गइदिएको हुन्छ  
अशुद्ध अक्षरझैँ  
टाइप गर्दागर्दै  
मसी लाग्न छाडेको जीर्ण कार्बन पेपरजस्तो  
झ्यार्रझुर्र च्यातिएको उसको सपना ।  
कोही---  
गाडा घचेट्दै  
जिन्दगीको डोरी बेरिँदै गइरहेका पाङ्ग्राहरू  
यो खाल्डाखुल्डी हिले बाटोमा  
शिरमा पहाड उचालेर  
यो अन्तरिक्षको युगमा  
 पशुतुल्य गाडा तान्ने मानिसहरू  
घामको आगोले  
तप्कन्छन् तिनका रगत--पसिना  
कसैको गाँसमा  
तर खैती बलिदानका कथाहरू ?  
खै छाप तिनीहरूको इतिहासमा ?  
यहाँ त  
माटै नछोई रोपेको रूख, फूलहरूका खबरहरू छन्।  
चार पाइला टेकेर  
अनुहार देखाउने गरेको समाचारपत्र  
अङ्कित हुन्छन् इतिहासमा  
अरू पुछिन्छन्  
साँच्ची  
नमेटिने मसीले लेख्ने  
रगत--पसिना बगाउनुपर्नेहरूसँग शक्ति छैन  
त्यसैले  
इच्छाएको उसको लक्ष्य  
नभेटिने गरी परिस्थितिले केवल हुत्याइदिन्छ ।  
एउटी बिरामी डुइनी  
प्वाल परेको डोकामा सपनाहरू बोकेर  
उक्लन्छे  
थकाइ मारेपिच्छे  
रातो माटोजस्तै चुहिन्छन् सपनाहरू  
ओइलाएको पातसरि लोत्रिएको उसको बच्चा  
यी सबै आगाहरू  
मलाई तताउने, मलाई उमाल्ने  
तर म केवल बाफिएर सुक्दै गइरहेछु  
उम्लाइमै थाकेर  
जीवन त्यसै फुकुन्डिएर उडिरहेछ  
फलामको पाताझैँ खुम्चिन नजान्ने सत्यमा ।
