---
title: धानका बालाको छायामा
author: प्रतिसरा सायमी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A4%A4%E0%A4%BF%E0%A4%B8%E0%A4%B0%E0%A4%BE_%E0%A4%B8%E0%A4%BE%E0%A4%AF%E0%A4%AE%E0%A5%80
---

म पुगेको बाटोछेवैमा  
चञ्चल कति हरिया धानका बालाहरू  
बतास चल्नेबित्तिकै त्यसै--त्यसै  
खितितिती हाँसेर  
घचेट्दै एकले अर्कालाई चलिरहने  
जोबनले परिपूर्ण  
भक्खरका तरुनीहरू ।  
पाँचसात दिनपछि होला  
लाजले झुके--झुकेका तिनै धानका बालाहरू  
स्वर्णफूलले सिउरेर कसैको दैलोमा  
भित्र्याउन उभिएकी नयाँ दुलहीजस्तै  
केही समयपछि---  
ती धानका बालाहरू झन् कति निहुरिई बसेका  
फलफूलले भरिएका रूखहरूजस्तै  
भारी जीउकी दुलहीझैँ  
आज फेरि देखेँ तिनै धानका बालाहरू  
सुकेको पराल मात्रै भई  
खेतमा पछारिएका ।  
क्यै छिनअघि मात्रै सुत्केरी व्यथाबाट मुक्त भएकी  
स्वास्नीमान्छेझैँ।  
रक्तहीन अनुहारकी  
कमलपित्तको रोगले थला परेकी रोगीझैँ।
