---
title: पर्वत
author: बैरागी काइँला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AC%E0%A5%88%E0%A4%B0%E0%A4%BE%E0%A4%97%E0%A5%80_%E0%A4%95%E0%A4%BE%E0%A4%87%E0%A4%81%E0%A4%B2%E0%A4%BE
---

घरभित्र पनि सिरान ताला उक्लिँदा  
डाँडा-डाँडा अग्लो डिल भरेङको प्रायजसो म उक्लिन्छु  
आजकाल सपनामा सधैं म पर्वत चढिरहेको हुन्छु !  
जो झुक्दैनन् जति डाँडाहरू, पहाडहरू  
टेक्दै झुकाउँछु खुट्टाले प्रत्येक पाइलाको सँघारमाथि  
मेरो सडकमाथि !  
उफ ! भाँच्चिएर लडिदिन्छन्  
हिमालयका ढाडहरू....  
आहाल-आहाल रात छादेर मेरो सडकमाथि ।  
आकाशका भित्ता-भित्ता ठाकिँदै बजारिन्छ  
प्रतिध्वनिको वज्र-  
दौडदै गरेको रेलको छप्परमाथि मूल सडकमाथि !  
ऐनाको चोइटाले थापेका रगतका टुक्राभित्र  
डिब्बा-डिब्बा किच्चिएका  
जिन्दगीका क्षणहरू...  
भाँच्चिएको रेलको लिकमाथि  
दनदनाउँदो आगोको मुस्लोभित्रबाट  
म बटुल्छु, म बोक्दछु...  
गोजीभित्र अनि काँधमाथि !  
धेरै नानीहरूलाई स्कुलसम्म पुर्याएर  
धेरै छोराहरूलाई सीमान्तको मोर्चासम्म पुर्याएर  
धेरै बाबुहरूलाई अड्डादेखि घरसम्म फर्काएर  
अब त थाकिसकेका बाटाहरू  
अब त दुर्घटनामा टुक्रिएका सडकहरू  
हो, यी सब सडकहरू  
मैले मेरो काँधमाथि बोकेको छु  
मेरो कुम्भकर्णको काँधमाथि जिन्दगीको लास बोकेको छु !  
मेरो काँधमाथिबाट  
मेरो प्रेमको घनत्व र आस्थाको उत्तापले  
पाकेको जिन्दगीको लास  
चोइटा-चोइटा किरणहरूमा चोइटिइएर खस्दछ  
मेरो प्रत्येक पाइलाभित्र : मेरो सडकमाथि !  
आँखा खस्दछ : यौटा रात सकिन्छ  
अर्को आँखा खस्दछ : फेरी अर्को रात सकिन्छ  
पैताला खस्दछ : एक खुट्टा बाटो भरिन्छ  
पन्जा खस्दछ : पृथ्वीदेखि आकाशसम्म पुल टाँगिन्छ  
दुई हात अँगालो खस्दछ :  
असीमित आयतनमा धरतीमाथि  
अनि इतिकासमा फेरि यौटा अर्को फाटक उघ्रिन्छ !  
फाटकको निधारभरि  
मानिसको जानकारीका निम्ति  
धुपीका सिन्के पातहरूका माझ-माझ  
हाँगाको आँख्ला-आँख्लाका आँखाहरूका अक्षरमा  
समयले दौडी आएर लेखिदिन्छ : सूचनाका केही पङ्क्तिहरू  
स्वागत छ- पर्वतारोहीलाई,  
कलिला-कलिला पैतलालाई,  
प्रत्येक जिन्दगीलाई !  
अब प्रत्येक मान्छेले सुरु गरुन्  
आ-आफ्नो यात्रा फेरि यहाँबाट,  
यस फाटकबाट !  
सूर्यलाई भरीकन  
तेस्रो आँखाको ठूलो घुम्ने बल्बभित्र  
उत्तानो समुन्द्रलाई दुवै हातमा टेकिदिएर  
उभ्भिएको फाटकको टाङमुनिबाट  
सार्क र ह्वेलको मत्स्य-आक्रमणबाट  
तारतारी समुद्रिक डाँकूहरूको लुटपिटबाट  
धनमाल र बचाएर जहाजलाई  
अनि औंलामा उचालेर गोवर्द्धन  
आफै पनि यस फाटकबाट  
आजकाल सपनामा सधैं म पर्वत चढिरहेको हुनछु !  
अजकाल सपनामा सधैं  
म पर्वत चढिरहेको हुन्छु !
