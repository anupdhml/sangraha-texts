---
title: मेरो धर्म
author: लक्ष्मीप्रसाद देवकोटा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A4%95%E0%A5%8D%E0%A4%B7%E0%A5%8D%E0%A4%AE%E0%A5%80%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A6%E0%A5%87%E0%A4%B5%E0%A4%95%E0%A5%8B%E0%A4%9F%E0%A4%BE
---

क.  
सङ्घर्षद्धारा मिलेर मन्थन यी स्नायुजाली शिथिल हुनाले  
क्या फीँज निकाले !  
किरण छरी दी तब कल्पनाले !  
लडका--दिलमा रहने कविले धरम निकाले, कथा सँगाले !  
ख.  
पुजारी डर भो, औ भक्त भो,  
अज्ञातलाई अज्ञेय पारी  
रचेर मन्दिर, कुँदी बसाले !  
अनेक बान्की दिई छिनाले !  
ग.  
बालक ऋषिका कथा मीठा छन्,  
म सुन्छु सुन्छु !  
यो कल्पनाको परी जगत्मा,  
म रसले घुम्छु म रसले घुम्छु !  
सफा छ खोजी विचित्र मीठो,  
म मग्न हुन्छु, सतृष्ण हुन्छु !  
घ.  
बगिरहेको मलाई जल देऊ !  
सुकोस्, पुगोस् वा पयोधि दूर !  
मलाई केवल समुद्र तृष्णा  
छचल्किएको, ध्वनि प्रचुर !  
ङ.  
मलाई शङ्का सँगी रहन्छे !  
मभित्र थोरै छ भित्रको ज्ञान  
तथापि घुम्दो छ नागबेली,  
तरङ्ग मेरो, समुद्रको गान !  
यता छ लरबर,  
उता छ आह्वान !  
च.  
विदित चिरेर किनार पारी, लगाउँदो छु म फूलबारी !  
नभेटिएको, नछोइएको,  
प्रवाहको तर छ प्राण जारी !  
छ.  
म गर्तमा गै, "समुद्र छैन"  
भनें बराबर, अडी शिथिल प्राण !  
बराबर निस्कें, नभेटिए त्यो,  
मीठो छ भन्दै मनुष्यनिम्ति  
मरुमा कुर्वान !  
ज.  
म आफूभन्दा अगाडि खोज्छु,  
म आफूभन्दा पछाडि गाँस्छु !  
म जलहरुमा झझल्किएको  
सतृष्णताको गति मिठास छु !  
झ.  
यहाँ छवि छ, वहाँ छाया,  
झिमिक झिमिकमा धधप्प, झप्प !  
जो भेटिएको त्यहीं अडेर  
यही हो भन्ने हठ प्रदर्शन  
म लिन्न,  
बग्छु, भजी अलभ्य !  
ञ.  
'फटिक' को मन्त्र लिई बगेथें,  
जहाँ छ माटो !  
म एक निर्मल पछाडि 'कलकल'--  
ले लिन्छ बाटो !  
ट.  
कहिलेकाहीं किरणको कर ली  
कदम छ दुइचर !  
टिपी झलक त्यो बनाऊँ ठेली !  
म बग्छु लाचार !  
ठ.  
त धर्म के हो ? सदा पिपासा,  
र त्यसको भाषा, र तृप्ति--आशा !  
अनन्त पाए, घुसेर उरमा,  
सँगेटी सब धार  
निदाउनु एकबार !
