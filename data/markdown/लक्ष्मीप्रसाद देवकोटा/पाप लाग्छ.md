---
title: पाप लाग्छ
author: लक्ष्मीप्रसाद देवकोटा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A4%95%E0%A5%8D%E0%A4%B7%E0%A5%8D%E0%A4%AE%E0%A5%80%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A6%E0%A5%87%E0%A4%B5%E0%A4%95%E0%A5%8B%E0%A4%9F%E0%A4%BE
---

नटिप्नु हेर कोपिला!  
नचुँड्नु पाप लाग्दछ।  
नच्यात्नु फूल नानि हो!  
दया र धर्म भाग्दछ।।  
   
नछोप्नु है चरी बरी  
सराप आँसु लाग्दछ।  
नमार्नु जन्तु है कुनै  
बसेर काल जाग्दछ।।  
   
न घाउ चोट लाउनू  
सडेर चित्त पाक्दछ।  
धूलो नफेक्नु नानि हो!  
उडेर भित्र ढाक्दछ।।  
   
हिलो नखेल्नु फोहरी  
खराब दाग लाग्दछ।  
न चित्त है दुखाउनु  
डसेर आँसु बग्दछ।।  
   
बनेर फूल झैं सधैं  
हँसाउनू सुवास दी।  
सधैं रमाउनू जगत्  
रमेर नित्य आश दी।।  
   
जताततै छ ईश रे  
छ सुन्नु त्यो विचार रे।  
छकाउने लुकाउने  
नराख भाव क्यै गरे!
