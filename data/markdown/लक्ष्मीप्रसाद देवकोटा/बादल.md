---
title: बादल
author: लक्ष्मीप्रसाद देवकोटा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A4%95%E0%A5%8D%E0%A4%B7%E0%A5%8D%E0%A4%AE%E0%A5%80%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A6%E0%A5%87%E0%A4%B5%E0%A4%95%E0%A5%8B%E0%A4%9F%E0%A4%BE
---

हामी सन्तति हौं अगाध जलका  
ग्रीष्मर्तुको जन्म हो,  
हाम्रो जन्म हुँदा महोत्सव थियो,  
सारा उज्यालो सफा,  
हाँस्थे सूर्य र छालमा उछलिंदा  
टल्पल् गरी नाच्तथे,  
टाढासम्म हावा निमन्त्रित थिए,  
चल्थे बडा तेजले।  
   
हाम्रो व्योमविहारको मन थियो,  
ऊँचा थियो कामना,  
हामी सुस्त चढ्यौं सफा किरणका  
साना मसीना सिंढी।  
माथी-माथि चढ्यौं मिल्यौं र फिजियौं  
आकाशको क्षेत्रमा  
बोकी चल्छ हवा डुलाउन जगत्  
डाँडा, पुरी, जङ्गल।  
   
हेर्छौं दिव्य प्रदर्शिनी पृथिवीको,  
डाँडा र मैदानको  
खाल्डा, खोंच हिमालका र वनका  
नङ्गा र उद्यानका।  
नाला निर्मल नागबेलि जलका  
ती निर्झरी, झाडिका  
झुत्रा झोपडिका सफा सदनका  
प्रासादका, वीथिका।
