---
title: क्षितिज तिर
author: लक्ष्मीप्रसाद देवकोटा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A4%95%E0%A5%8D%E0%A4%B7%E0%A5%8D%E0%A4%AE%E0%A5%80%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A6%E0%A5%87%E0%A4%B5%E0%A4%95%E0%A5%8B%E0%A4%9F%E0%A4%BE
---

पर पर कुइरी नील किनारा,  
स्वर्ग झरीकन जिमीमा छुन्छ,  
लामो सडकमा अडी यसबार,  
दूर चिहाई दृगले गुन्छ ।  
बहुविध पत्थर कङ्कड, काँढा,  
बाढी, खाडी, उकाली हुन्छ,  
ओर्ली किरण र उक्ली डाँडा,  
दूर शिखरमा स्वर्ग नुहुन्छ ।  
दिनदिन हेरन नील--काढाँमा,  
माकुरीको जाल रहन्छ,  
दिनको उज्यालो पर पाटामा,  
बाटामा तर कुइरो बहन्छ ।  
मानिस आफैं आफ्नो डरमा,  
आँखा चिम्ली कैद रहन्छ,  
आफैं मगन्ता आफ्नो घरमा,  
मृत्यु पुजीकन मृत्यु सहन्छ ।  
दुःखले पायो हेर्न कहाँ पर ?  
मुटु शर पन्छी दृग चिमलिन्छ,  
चतुर्मुखी अघि बन्दछ अमुखर,  
घाट र घर बीच तित रुमलिन्छ ।  
चिथरो दौरा, आधी छ नाङ्गो,  
टोपी शिरमा गोल धरो छ,  
गन्धक तन औ हर क्यै बाङ्गो,  
भरिया मनिरै ठिङ्ग बरो छ !  
कल्पिरहेछु शिखर किनारा  
सुन्दर बस्ती श्रमको झलमल,  
पूरा मानव हँसमुख सारा,  
नव युगलोचन रचना उच्चल !  
आँधीहरुमा झर्छन् तरुवर,  
तिनमा तारागणले रुन्छ,  
हुरी चढेका मानवहरु तर,  
भोलि दिनले सम्झिरहन्छ ।
