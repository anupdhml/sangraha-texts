---
title: एक सुन्दरी च्यामिनी
author: लक्ष्मीप्रसाद देवकोटा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A4%95%E0%A5%8D%E0%A4%B7%E0%A5%8D%E0%A4%AE%E0%A5%80%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A6%E0%A5%87%E0%A4%B5%E0%A4%95%E0%A5%8B%E0%A4%9F%E0%A4%BE
---

क.  
स्याबास क्या ढकमक फुली !  
दिव्य अपवाद !  
संगमरमरमा ढली छौ  
धन्यवाद !  
ख.  
वीरताको चरमचुली  
यो जनानी !  
कुन कविले गायो फुली  
यो कहानी  
ए कुजात रानी !  
ग.  
गन्ध, मलले व्योम छुन्न,  
नर कुहुन्न  
देखियो यो लौ तिमीमा !  
मानवकिरणले मार्ग पायो  
नाघी तमको  
घोर सीमा !  
घ.  
क्या गिज्यायौ धम्र्म, मन्दिर  
अन्ध बार  
यस्तो दिव्य व्यङग्य पाएँ  
आज मैले,  
एक बार !  
ङ.  
ढुङ्गा फोर्यो फूल--जराले फक्रिन  
समाजको यो चट्टान टुक्रँदो पक्रिन !  
च.  
अछूतता धोयौ गजबसँग,  
जुग पखाली !  
जातिकी ए तीर्थ ! छुन्छयौ  
स्वजन उचाली ।  
छ.  
ए पुरोहित हो ! न छोओ !  
पिउ रे सुस्त !  
तिम्रा पाषाण मूर्ति चिरी यी  
विभूति मुस्किन्,  
व्यङ्ग्य--मस्त !  
ज.  
मानवआत्माले लडाइँ  
यस्तो जितेको देखिनँ  
लङ्का औ कुरुक्षेत्र फुस्रे  
कस्तो महायुद्ध ! मानवात्मा  
यो नराङ्कुर उत्रिन ?  
झ.  
हाम्रो यो बदली गगनमा  
फारी पङ्क  
चाँद कमल क्या पीयूष फुल्छयौ  
कृत्रिम कलङ्क !  
ञ.  
छोइदेऊ सारालाई  
एकछत्तै !  
मोहनी हे ! कीरा झल्लर  
शास्त्र पारी  
सब बिपत्तै  
ट.  
तिम्रो सुख हो विजय अद्भुत  
एक झलकले कुइरो फार  
सुन्दर नै जिउँदो सुधार हो,  
विश्व--द्योतक एक जुहार हो,  
हृदयस्पर्शी युग--पुकार !  
आँखा मिचून् सब,  
गन्धे झारका फूल सेखी  
झार ! झार !  
ठ.  
मोहिनी ! लेऊ कुचो एक  
सडक बढार,  
"मानव जिउँछ ! नाली जित्छ !  
यत्ति प्रसार ! "
