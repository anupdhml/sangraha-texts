---
title: शण्डेश्वरको पर्व
author: लक्ष्मीप्रसाद देवकोटा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A4%95%E0%A5%8D%E0%A4%B7%E0%A5%8D%E0%A4%AE%E0%A5%80%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A6%E0%A5%87%E0%A4%B5%E0%A4%95%E0%A5%8B%E0%A4%9F%E0%A4%BE
---

तीते पाती बटुलन जाती,  
माकुरजाली ल्याउन काती,  
डाकन भ्याक्ते कोरस ताँती,  
धापहरुको बालन बाती ।  
छेपाराका रङ्गहरु ल्याओ !  
चीलहरुका पङ्खा चलायो !  
गन्धे झारका बालन धूप,  
वेदी भरभर गोबर लेप,  
ढयावर, ढयाङ्ग्रो टिनको ठटाओ !  
दुनियाँ सारा पूजन आयो !  
शण्डेश्वरको पर्व छ आज,  
यस युगदिलमा उनको राज ।  
टाउको उनको वज्र चटान,  
मस्तिष्क अणु, अणु जल्दो मुहान ।  
शास्त्रालङ्कृत चण्ड मुशण्ड,  
हनुवा, हाँका उनको मुण्ड,  
पुच्छर बेर्दछ भूतले फन्को,  
झटार्छ जगत् यदि माखा झन्क्यो,  
तोपहरुको ढ्वाँढ्वाँकार  
उनकै गुँज्दो गुफा ओडार  
कालो ध्वजा छ जूरो उँचा,  
आज छ गर्नु उनको पूजा,  
फलामहरुको मसल छ उनको,  
मूर्ति बनाऔँ तर सब सुनको ।  
रुपियाँको एक मन्दिर ढालौँ,  
नोटहरुका लहरा हालौँ,  
विज्ञापनका कागज डालौँ,  
रङ्ग चडकारा सारा उज्यालौँ ।  
बन्दूकहरुको बनाऔँ बार ।  
बुट्टा सिंगारौँ नव तरबार,  
तोपहरुका मञ्च उचालौँ,  
युरेनियमका ज्वाला ज्वालौँ,  
हो विजयले देऔँ सलाम !  
रणबिकुलले घोषी नाम,  
गोलीहरुका पूmल बरषाऔँ  
लोहित झन्डा फहरन जाऔँ  
गन्धक धूवाँ छाना छाऔँ,  
कोलाहलका स्तुतिहरु गाऔँ !  
शान्तिसुरक्षा बम् पडकाऔँ !  
पृथिवी काँप्ने पर्व मचाऔँ !  
मध्यपूर्वका तेल जलाऔँ !  
द्धीप विविधका फलपूmल ल्याऔँ !  
आजादीको एफिजी जलाऔँ !  
लामखुट्टेका कोरस गाऔँ !  
गरम पसीना जल ली चढाऔँ !  
सभ्यताको अन्त्येष्टि मनाऔँ !  
अन्नहरु सब होमौँ ढेर,  
'तन्त्र मुनाफा' अक्षर दे'र ।  
पसले संस्कृति जगमा फिँजाऔँ,  
शण्डेश्वरको पर्व मनाऔँ !
