---
title: आफ्नो घर
author: लक्ष्मीप्रसाद देवकोटा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A4%95%E0%A5%8D%E0%A4%B7%E0%A5%8D%E0%A4%AE%E0%A5%80%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A6%E0%A5%87%E0%A4%B5%E0%A4%95%E0%A5%8B%E0%A4%9F%E0%A4%BE
---

विचार! घुस तेजिला, हृदयमा उज्यालो भर  
अँधेरि निशिमा परें किरण छाउ हे सुन्दर।  
दिनोदय समानको मधुर दृश्य देखाउन  
हजारमा मृदुभावका सुकल बोल ब्यूँझाउन।  
   
उठोस् सिरिसिरी गरी पवन प्रातको शीतल  
समान शुभ-कामना प्रिय सुवासले मञ्जुल।  
उडाउ खग-कल्पना गगन दिव्यमा पूर्वको,  
जहाँ, उदय मोहनी सुख छ सत्य-सौन्दर्यको।  
   
जवाकुसुममा हुने तुहिन-विन्दु झैं निर्मल  
सुगोल, रसिला खुला हृदय-पत्रका हुन् जल।  
सुवर्ण रङ झल्किऊन् जलन पग्लिने बादल  
नबोल्न सकिने, फिका, लघु विचार झैं कोमल।  
   
फुलून् फुल मिठा मिठा, हृदय-बागमा सुन्दर,  
सहर्ष बसि हेरने नचिनि नाम यौटा तर।  
हिलून् मृदुल पालुवा शिसु-समान सौन्दर्यका,  
म देखुँ रङ खूब यो हृदयकै घुमी वाटिका।  
   
मलाइ जति चाहिने सफल हुन् त्यहीं सुन्दर  
म ध्यानसरि भक्तको, प्रकृति हुन् ठुलो मन्दिर।  
प्रभात हिम-शैलको धवल काँधमा मिर्मिर  
म माग्छु दिलभित्रका चिनि टहल्न आफ्नै घर।
