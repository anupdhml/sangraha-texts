---
title: कसैले सोधे
author: नोर्देन रुम्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A5%8B%E0%A4%B0%E0%A5%8D%E0%A4%A6%E0%A5%87%E0%A4%A8_%E0%A4%B0%E0%A5%81%E0%A4%AE%E0%A5%8D%E0%A4%AC%E0%A4%BE
---

कसैले सोधे कुन हो तिम्रो गाउँ  
काँधमा न्यानो जहाँ घाम लाग्छ  
स्वर्गको छेउ जहाँ मन लाग्छ  
म भन्छु हजुर यही हो मेरो गाउँ  
कुरा नलुकाई भन्न मन लाग्छ  
आँखा छ हाम्रो तर देख्छ अरूले  
कलम छ हाम्रो तर लेख्छ अरूले  
गाउँ छ हाम्रो तर बस्छ अरूनै  
जीवन छ हाम्रो तर खेल्छ अरूनै  
बहिनीलाई खोजेँ नौगेडी भरि  
पुछेको उसको सिन्दुरभरि  
दिदीलाई खोजेँ शीरबन्दी छ कि  
त्यो रातो लाछा केसमा छ कि  
चार आनीभरि सुनको फूली  
भाइटीकाभरि आशिष चुली  
आँखामा आँशु मनमा बह  
सयपत्री माला मायाको दह  
भाइलाई खोजेँ पहिरोभरि  
खोलाको फाटी भुमरीभरि  
भेटेको निधार सलामभरि  
बारुदको जम्मै छड्याम्मभरि  
दाजैलाई खोजेँ बाँसघारीभरि  
शत्रुको सबै हातेरभरि  
कठैबर नि देखिनँ मैले  
पानीमा केही लेखिनँ है
