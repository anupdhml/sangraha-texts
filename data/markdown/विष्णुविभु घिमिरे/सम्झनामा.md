---
title: सम्झनामा
author: विष्णुविभु घिमिरे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81%E0%A4%B5%E0%A4%BF%E0%A4%AD%E0%A5%81_%E0%A4%98%E0%A4%BF%E0%A4%AE%E0%A4%BF%E0%A4%B0%E0%A5%87
---

सम्झना मैनबत्तीजस्तो  
मन सम्झनामा बल्दाबल्दै सकिए हुन्थ्यो  
उफ ! यसरी बारम्बार नआए हुन्थ्यो  
यसरी घरिघरि नतड्पाए हुन्थ्यो ।  
सम्झना चुहिने गाग्रीजस्तो  
मन बाटोमै तप्पतप्प चुहिएर  
रित्तो मन घर पुग्न पाए हुन्थ्यो  
यसरी घरिघरि झस्काउने झझल्को नआए हुन्थ्यो ।  
बारम्बार झड्का लाग्छ  
त्यसबेला धेरै आफैँप्रति खेद जाग्छ  
किन भेट भयो बित्थामा  
सम्झना छारे रोगजस्तो  
मन सम्झनामा मुर्छा परेर ब्यूँतिए हुन्थ्यो  
यसरी पलपल मेरो समयलाई नसताए हुन्थ्यो ।  
मेरो आँखामा तिम्राे अनुहार  
जब छातीमा ठोकिन्छ बारम्बार  
मन एम्बुसमा परेको सुरक्ष्ााजस्तो  
खुब छटपटाउँछ  
भित्रभित्रै चुँडिन्छ, टुक्रिन्छ र छरपष्ट हुन्छ ।  
रात निदाए पो !  
दिन चङ्गा भए पो !  
हिँड्यो-हिँड्यो  
कतै पुगिँदैन  
बस्यो-बस्यो  
कतै बसिँदैन  
उफ ! यसरी बाँचेर  
कतै बाँचिएन ।  
सम्झना श्रापजस्तो  
मन सम्झनामा एकएक भीष्मकष्ट भोगेर  
एउटा निश्चित समयपछि त  
मुक्ति पाए पनि हुन्थ्यो  
सम्झना यसरी  
कहिल्यै निको नहुने घाउ भएर नचहर्‍याए हुन्थ्यो।
