---
title: सङ्गीतमय मृत्यु
author: अरुणा वैद्य
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%B0%E0%A5%81%E0%A4%A3%E0%A4%BE_%E0%A4%B5%E0%A5%88%E0%A4%A6%E0%A5%8D%E0%A4%AF
---

खसेर भर्खरै टेबलबाट  
एउटा गिलासले अचानक  
चकनाचुर मृत्यु भोग्नुपर्यो८  
एउटा सङ्गीतमय मृत्यु ।  
सुनेको मात्र थिएँ  
अहल्याले रामको पैतालाको स्पर्शमा मुक्ति पाइन्  
आफ्नै वरद हातको स्पर्शमात्रले पनि  
भस्मासुर मुक्त भयो  
र अहिले देख्नमा पाएँ  
एउटा मानिस--हत्केलाको स्पर्शले  
एउटा गिलासले मुक्ति पायो ।  
र कता--कता लाग्यो  
जुन बेला पनि  
जोसुकैको पनि  
चुम्बन बेपर्दार बेसर्म स्वीकार गर्ने  
एउटी महसुर मदमस्त वेश्याले मुक्ति पाइन् ।  
उसको मृत्यु  
यसरी नै लेखेको रहेछ  
आफूलाई सधैँ आतुर च्याप्ने  
बलिष्ठ हातबाटै हुनुपर्ने  
र उसको अन्त्येष्टि पनि  
यस्तै रहेछ  
कि सधैँ मायाले उठाउने हातहरूबाट  
त्रासको कुचोले बढारिँदै  
घृणामा आफलिनुपर्ने ।  
आखिर  
मृत्युमा पनि मीठो सङ्गीत बज्ने रहेछ  
जीवनभर  
सबैको  
सबै किसिमको  
प्यास मेट्दामेट्दै  
गिलासले मानिसहरूबाट बेग्लै  
एक झङ्कार सङ्गीत जगेर्ना राखेको रहेछ  
र आफ्नो मृत्युमा  
आँखाहरूमा पीडा फालेर  
कानहरूमा मीठो आवाज  
आहुति बजाएर गयो  
न यसलाई आरोह भन्नु न अवरोह ।  
कसलाई के थाहा ?  
काँचको सुन्दर जीवन बोक्नुको अर्थ  
क्षतविक्षत दुर्घटना सहनु हो,  
पारदर्शी चमचमाउँदो शरीर पाउनु  
कमजोर आयु भोग्नु हो  
अनि काँच हुनु भनेको  
होसियार राख्ने शक्ति हो  
प्रतिविम्ब उतार्ने क्षमता हो  
र काँच आफैमा  
जगेर्ना रहेको मीठो सङ्गीत हो।
