---
title: समालोचक
author: विमल निभा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%A8%E0%A4%BF%E0%A4%AD%E0%A4%BE
---

इलाका प्रहरी घरको  
रेकर्ड पुस्तिकामा अङ्कित छ  
कविताको परिभाषा  
भावनाको आवेगलाई  
व्यवस्थाको प्रचलित व्याकरणमा  
नियमअनुसार ढालेर  
कोमल कोमल पदावलीहरु  
रचना गर्नु नै  
सर्वोत्तम काव्य हो  
हृदयमा लँगौटी कसेर  
शब्द--साधना गर्नुपर्छ  
अनावश्यक तर्क गर्नुहुन्न  
र मस्तिष्कलाई च्यापेर मुठीमा  
बेस्सरी  
सिर्जनाको जगत्मा  
सुस्तरी ओर्लनुपर्छ  
यही काव्य--व्यवहार हो  
दायाँबाट हिँड  
टोपीलाई चिन  
शान्तिको पाठ पढ  
र स्वागतका लागि एक पङ्क्तिमा  
शिर निहुराएर उभिऊ  
सर्व कर्म सिलसिलाबद्ध रुपले गर  
अनि कलम समाऊ  
प्रिय कविज्यूहरु  
तर आजका कविहरु  
किन पटक पटक  
काव्यानुशासनको उल्लङ्घन गर्छन् ?  
ठानाका पुलिस इन्सपेक्टर साहेब  
आश्चर्यचकित छन्  
र अत्याधिक क्रुद्ध पनि
