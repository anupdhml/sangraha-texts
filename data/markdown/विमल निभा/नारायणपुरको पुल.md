---
title: नारायणपुरको पुल
author: विमल निभा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%A8%E0%A4%BF%E0%A4%AD%E0%A4%BE
---

धन्यवाद  
नारायणपुरको पुल  
अब म जान्छु  
अगाडिको पुलले मलाई बोलाइरहेछ  
त्यसभन्दा अगाडिको पुलले पनि  
अगाडिको अगाडिको अगाडिको  
पुलले पनि  
बोलाइरहेछ मलाई  
सुन  
अनगिन्ती पुलहरु फुसफुसाइरहेका छन्  
आउ, आउ, चाँडै आउ  
र यो पृथ्वीमा पुलहरु नै हुन्  
जसले जीवनलाई  
जीवनसँग जोडेका हुन्छन्  
तिमीसँग अब भेट हुनु  
धेरै गाह्रो छ  
धेरै धेरै नै गाह्रो छ नारायणपुरको पुल  
तर यदि कुनै मोडमा अनायास  
फेरि तिमीसँग भेट भयो भने  
मलाई खुसी नै हुनेछ  
त्यसबखत म सोधुँला  
के हालखबर छ  
सबै ठीकठाक त छ नारायणपुरको पुल  
कति पानी बगे तिम्रो तलबाट  
र कति पाइलाहरु पार भए  
तिमी माथिबाट  
म हिसाब मागुँला  
सङ्घर्षको बाटामा हिँड्दाहिँड्दै  
एकाएक भेट भएको  
काठको सानो तर बलियो  
ओ नारायणपुरको पुल !  
यात्रामा अनेकौं पुलहरुसँग भेट हुन्छ  
तिमीसँग पनि भयो  
धन्यवाद  
अब म जान्छु
