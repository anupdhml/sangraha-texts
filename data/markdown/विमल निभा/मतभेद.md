---
title: मतभेद
author: विमल निभा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%A8%E0%A4%BF%E0%A4%AD%E0%A4%BE
---

केही वस्तुहरुसँग  
मेरो गम्भीर मतभेद छ  
माथि आकाशमा  
अल्छी मानि--मानिकन  
हिँडिरहेको चन्द्रमासँग  
मेरो कुरा मिल्दैन  
म रातसँग सहमत छैनँ  
बगरेको चुपी,  
कालाबजारीको ढक--तराजु,  
पुलिस डिपार्टमेन्टको जुँगा,  
गणिकाका शृङ्गार--प्रसाधनहरु  
र मन्त्रीहरुका हस्ताक्षरसँग  
म आफ्नो फरक विचार  
जाहेर गर्छु  
यद्यपि सत्तासँग  
केही सुन्दर शब्दहरु छन्  
जो वजनदार पनि लाग्छन्  
तर त्यसको कुरुप भावलाई  
म मन पराउँदिनँ  
त्यसप्रतिको मेरो विरोध छ  
जरुरी छैन  
सांसदहरुका भत्ता,  
नक्कली फुलको सुगन्ध,  
गलत समाचार,  
र जासुसहरुका सूचनासँग  
म एकमत होऊँ  
देशद्रोहीहरुले प्रयोग गरेको  
चलाखीप्रति  
म गहिरो मतभेद  
प्रकट गर्छु
