---
title: तिम्रो नाउँ
author: विमल निभा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%A8%E0%A4%BF%E0%A4%AD%E0%A4%BE
---

कोपिलाको सासमा  
सुगन्धले तिम्रो नाउँ लेखिएको छ  
चराको निद्रामा  
सपनाहरूले तिम्रो नाउँ लेखिएको छ  
बिहानीको थालनीमा  
शीतका थोपाहरूले तिम्रो नाउँ लेखिएको छ  
हावाको बोलीमा  
गीतका पङ्क्तिहरूले तिम्रो नाउँ लेखिएको छ  
पहाडको उचाइमा  
हिउँको चमकले तिम्रो नाउँ लेखिएको छ  
आकाशको छातीमा  
नौलाख ताराहरूले तिम्रो नाउँ लेखिएको छ  
नदीको यात्रामा  
उत्साहित छालहरूले तिम्रो नाउँ लेखिएको छ  
धरतीको बारीमा  
सुन्दर--सुन्दर फूलहरूले तिम्रो नाउँ लेखिएको छ  
जताततै तिम्रो नाउँ लेखिएको छ  
घाँसको शिरमा, काँचो माटोको रङ्गमा,  
 झर्नाको हलचलमा, मौसमको परिवर्तनमा,  
आगोको सङ्केतमा, जङ्गलको अन्तिम छेउमा,  
 दगुरिरहेका बादलहरूको तीव्र इच्छामा  
र बस्तीका परिश्रमी मानिसहरूको घनघोर थकानमा  
तिम्रो, मात्र तिम्रो, तिम्रो नाउँ लेखिएको छ  
सूर्यको भकुन्डोलाई  
आफ्नो सानो--सानो पैतालाले हिर्काएर खेलिरहेको  
नेपालको छोरो  
तिम्रो नाउँ के हो हँ?
