---
title: बाघ
author: विमल निभा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%A8%E0%A4%BF%E0%A4%AD%E0%A4%BE
---

कालो अँध्यारोमा देखिन्छ  
उसको शरीरको पहेंलो बुट्टा  
र फैलँदै--फैलँदै जान्छ  
पहाड, उपत्यका र तराई  
(कस्तो चमत्कार हो यो !  
बिस्तारै--बिस्तारै एउटा देश  
परिणत हुन्छ जङ्गलमा  
घनघोर जङ्गलमा)  
रगतको स्वाद सम्झेर  
जब--जब निस्कन्छ ऊ  
आफ्नो वासस्थानबाट  
कसैले चिन्दैन उसलाई  
किनभने उसले आफ्नो अनुहारमा  
भिरेको हुन्छ  
एक अलौकिक शान्तिको मखुन्डो  
शान्ति छ पाठशालामा  
अस्पताल, गाउँ, क्याम्पस, सडक, खेत,  
सहर, पसल, फुटपाथ, विश्वविद्यालय,  
कार्यालय, गल्ली,  
घर र आँगनमा  
तर यो के हो !  
चारैतिर फैलिएको छ  
तीव्र पाशविक गन्ध  
भरखरै देखियो उसको पुच्छर काठमाण्डौमा  
चितवनमा दाँत  
पोखरामा पन्जा  
जनकपुरमा आँखा  
पाटनमा जुँगा  
भक्तपुरमा नङ्ग्रा  
एउटा भयावह उपस्थितिले छोपेको छ  
सम्पूर्ण देशलाई  
(अक्षर--अक्षर, शब्द--शब्द,  
वाक्य--वाक्य अर्थात् पूरै भाषाले  
प्रश्न गरिरहेछ कवितालाई  
को हो ऊ !  
ऊ को हो ?)  
उसको विषयमा कविता लेख्नु  
खतराले भरिएको हुन्छ  
यो मलाई थाहा छ  
तर खतरा कति बढेको छ भने  
एउटा कविले  
हिंस्रक दन्तपङ्क्तिको विषयमा  
कविता लेख्ने जोखिम  
उठाउनै पर्छ !
