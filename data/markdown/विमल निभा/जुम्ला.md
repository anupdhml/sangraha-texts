---
title: जुम्ला
author: विमल निभा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%A8%E0%A4%BF%E0%A4%AD%E0%A4%BE
---

उज्यालो कतै छैन  
स्वप्न हराएको छ  
के तपाईं अन्धकारको खुराक भएको  
बस्तीमा जानुभएको छ ?  
अपराधीझैँ उभिएका छन्  
नाङ्गा पहाडहरू  
जोसँग खान दिनलाई केही छैन  
जे छ त्यो बाँझो भूमिझैँ चारैतिर  
फैलिएको छ  
मानिसहरूको मुटु  
गाई--गोरु र भेडाहरूका करुण करङमा  
धड्किरहेछ  
र दुई चिसा हातहरू स्पर्श गर्न  
निरन्तर अघि बढिरहेछन्  
गाउँहरूलाई छोएर बगिरहेछ  
नदी  
जहाँ साना--ठूला ढुङ्गाहरू  
एकआपसमा टकराइरहेका छन्  
तर आवाज कतै छैन  
के जुम्ला मौन छ ?  
रोटीको अनुहार फेरिएको छ  
भोकको स्वाद तीतो भएको छ  
र पेटभित्रको खालीपन  
छचल्किएर  
बाहिर निस्किएको छ  
यसपालि जाडो धेरै छ  
पसिना आइरहेछ  
र आगोनेर उभिएको मानिसको  
शरीर  
तामाझैँ चम्किरहेछ  
जुम्लामा मौसमको कुनै ठेगान छैन  
एकछिनमै जङ्गलको हावा सिटी बजाउन थाल्छ  
के तपाईंले फाँसीको तख्ताझैँ हल्लिइरहेको  
सल्लाको हाँगालाई हेर्नुभएको छ ?
