---
title: विन्दु
author: धर्मराज थापा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A7%E0%A4%B0%E0%A5%8D%E0%A4%AE%E0%A4%B0%E0%A4%BE%E0%A4%9C_%E0%A4%A5%E0%A4%BE%E0%A4%AA%E0%A4%BE
---

ए मेरी रानी ! निर्मल पानी ! जुनमा टल्केकी !  
अन्कौं रंग लिएर तिमी झलल झल्केकी !  
कसरी झर्‍यो कसरी बस्यौ कर्कले पातमा,  
हृदय मेरो तानेर लिन्छ्यौ जुनेली रातमा ।  
शीतल हावा सिरीरी चल्छ पातमा खेलेर,  
तिमीले झिक्छ्यौ अनौठा नाच चञ्चल बनेर ।  
सुनौला विन्दु ! ए सानी इन्दु ! दिलमा बसेकी,  
टाकुरी मेरो हृदयबाट छहरा खसेकी,  
एकान्त बीच अँधेरी खोल्सा खेलेकी,  
ए कति राम्री सुन्दर सङ्ली जूनमा फुलेकी ।  
कसरी अड्छ्यौ अनौठो चाला लिएर पातमा,  
आँधीले सुट्ट अनन्ततिर लैजाला साथमा ।  
विश्वको पात जीवन थोपा मर्त्यमा टल्केको,  
स्वर्गको ज्योति हृदयभित्र देखिन्छ झल्केको ।  
सपने बास कर्कले पात नासिन्छ भनेर,  
सुन्दर ज्योति झल्काई दिन्छ्यौ हृदय चिरेर ।  
टाढाको देश छैन कि बेस,  
कुन दिशाबाट आएर बस्यौ  
कसरी मेरो दिलमा घुस्यौ  
अनन्त तिर फिराइ दृष्टि  
मर्त्यमा छरी अमर ज्योति  
अनन्ततिरै भागेर फेरि जाने छ तिम्रो सुर ?  
आँखाकी नानी ! दिलकी रानी ! भनन तिम्रो सुर ।  
जीवनकी सखी किन मदेखि भागेर गएकी ?  
तिमीलाई देखि म घर आएँ  
टाढाको प्रीति नजीक पाएँ  
किन हो सानी चञ्चल भएकी ?  
"अधेरी विश्व जुनकिरी उड्छन् वनको गुफामा,  
स्वतन्त्र भई चिडीया उड्छन् बिहानी उषामा ।  
रातको रात ओर्लेकी म त सत्यको झुलकामा,  
जुनेली ज्योति फिंजारी बस्छु इच्छाको भुल्कामा ।  
दिलको ठूलो बन्धन फुन्छु यो मर्त्य-थलमा,  
ज्योतिले कालो हृदय धुन्छु सत्यको बलमा ।  
हृदय-वन फुटाली मूल कुराको मुहान,  
जीवन-रथ मनले हाँक्छु जादूको लगाम  
जूनमा खेलछु, जुनमा हाँस्छु कर्कले पातमा  
सुतेको विश्व उठाई लान्छु जुनेली रातमा ।  
म सानो थोपा जीवन फोका ज्योतिले बल्दछु,  
सुन्दर झिल्का झल्काई झुलला मर्त्य भै बल्दछु ।  
जीवन यहाँ चम्किलो पारी जाने छु अनन्त,  
स्वर्गको पारी मेरो छ घर फुलेको वसन्त ।"  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
