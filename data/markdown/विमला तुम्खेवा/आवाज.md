---
title: आवाज
author: विमला तुम्खेवा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2%E0%A4%BE_%E0%A4%A4%E0%A5%81%E0%A4%AE%E0%A5%8D%E0%A4%96%E0%A5%87%E0%A4%B5%E0%A4%BE
---

कविता सडकमा  
रगताम्य भएर उभिएको बेला  
मलाई जिन्दगीको गीत गाउन मन लागेको छ  
अझ यस बखत  
म  
संवेदनाको बत्ती बालेर  
चिहाइरहेछु तिमी आउने साँगुरा गल्लीहरू ।  
मलाई भन्न मन लागेको छ  
जीवन-  
विरक्त अनुभूतिमात्र होइन  
म चेतनाको निम्ति  
म निर्माणको निम्ति  
यस बखत ध्यानमग्न छु  
कहाँबाट आयो  
यो अत्यासलाग्दो बुटका पदचापहरू  
कहाँबाट आयो यो अत्यासलाग्दो मान्छेका आवाजहरू  
मान्छे,  
तिमै्र बस्तीमा मात्र किन गाइन्छ मृत्युको गीत -  
च्यातिएका बिम्बहरू  
नमिलेका सपनाका प्रतिच्छायाँहरू  
चट्टानजस्तै सपना खसेर  
जब आक्रान्त बनाउँछन् मस्तिष्कहरूलाई  
म चेतनाको बत्ती बालेर पर्खिरहन्छु तिमी आउने साँगुरा गल्लीहरू ।  
भत्किएर गइसकेछन्  
मेरो विश्वासका आदिम संरचनाहरू  
मेरो लक्ष्यको आकाश  
तर पनि,  
विश्वासहरु संगाल्दै विचारहरु अँगाल्दै  
म पुनः संरचनाका निम्ति  
म पुनः निर्माणका निम्ति  
पर्खिरहेछु तिमी आउने साँगुरा गल्लीहरू ।
