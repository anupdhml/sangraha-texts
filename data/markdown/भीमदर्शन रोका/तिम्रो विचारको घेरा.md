---
title: तिम्रो विचारको घेरा
author: भीमदर्शन रोका
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%80%E0%A4%AE%E0%A4%A6%E0%A4%B0%E0%A5%8D%E0%A4%B6%E0%A4%A8_%E0%A4%B0%E0%A5%8B%E0%A4%95%E0%A4%BE
---

धरतीको फराकिलोपन, तिम्रो विचारको घेरा  
उठिरहन्छ, चुपचाप पातलिँदै जान्छ  
इशाराभन्दा पनि पातलो,  
मीठो बोली--वचनभन्दा पनि हल्का  
रेशममा रेशम राखेजस्तो  
सधैँ मलाई छोइरहन्छ  
आकाशका यी रुपरेखा !  
परेवाको बथान खाइरहेको कावा  
बिहानीपखको हावा  
लहरपछि लहर, आफ्नोपनको  
कलिलोपनमा यौवन अडेको  
परिपक्वतामा पालुवा पलाएको  
तिम्रो जानु र आउनु  
यता उता, दश दिशा,  
सधैँ मलाई छोइरहन्छ  
आकाशका यी कोठैकोठा !
