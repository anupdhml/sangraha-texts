---
title: मनभरि बुढिया
author: भीमदर्शन रोका
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%80%E0%A4%AE%E0%A4%A6%E0%A4%B0%E0%A5%8D%E0%A4%B6%E0%A4%A8_%E0%A4%B0%E0%A5%8B%E0%A4%95%E0%A4%BE
---

बौद्ध मन्दिरको विशेषता  
सन्तुलित, खँदिलो, बेजोड सीप कलाको  
मन्दिरभित्र मन्दिरैमन्दिर  
पत्रैपत्र चट्टान  
टन्न बजिरहेको धातु  
टम्म बसेको इँटहरुको बनोट  
सधैँ अडिरहने अठोट ।  
देखेँ--आँखाभरि लिएर  
मनभरि बसालेर  
हातैहातमा उठाएर  
कलाकार उभिरहेको इतिहास लिएर  
दगुरिरहेका म्यागजिन र  
टुरिष्टहरुको क्यामरामा  
नतमस्तक, मन्दिरको अघि उभिई  
देखेँ--कसिङ्गर बढारी वर्षौँ थुपारिएको  
झुत्रैझुत्राको पुतला  
भेलले बगाई  
बगर छेउ हुत्याई  
वर्षौँ खङ्गरङ्ग सुकेका जरा--  
एउटी बूढी गुडुल्की पल्टिरहेकी  
कसैले केहीनदिई  
कसैसँग केही नलिई  
एकटक मन्दिर मात्र हेरिरहेकी  
आफू र मन्दिर दाँजिरहेकी  
कलासँग उभिई  
दगुर्न खोजिरहेकी म्यागजिन र  
टुरिष्टहरुको क्यामरामा  
आँखाभरि बुढिया बसालेर  
शहरतिर आउँदा  
देखेँ--बाटोको अघि अघि  
तिनी हिँडिरहेकी  
मलाई डोर्‍याइरहेकी  
फर्केर हेर्छु  
मन्दिर ओझेल ओझेल परिसकेछ ।
