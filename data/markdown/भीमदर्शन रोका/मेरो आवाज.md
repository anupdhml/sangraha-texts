---
title: मेरो आवाज
author: भीमदर्शन रोका
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%80%E0%A4%AE%E0%A4%A6%E0%A4%B0%E0%A5%8D%E0%A4%B6%E0%A4%A8_%E0%A4%B0%E0%A5%8B%E0%A4%95%E0%A4%BE
---

धरै मानिसहरुको एउटा ठूलो आवाज आउनेछ  
तिमी ध्यानले सुनिरहनू  
त्यसमा मेरो पनि आवाज हुनेछ  
फेरि झन् झन् ठूलो हुँदै जानेछ ।  
आकार यसको, सूर्यमण्डलजस्तो  
घामवरिपरि सभा लागेजस्तो  
राती भए चन्द्रसभा  
बसिरहेका तारैतारा  
चक्रैचत्र  
सफा शुभ्र  
बाहिर भित्र  
सप्ताहहरुमा शहीद सप्ताह  
महिनाहरुमा माघ, फागुन  
क्रान्तिको रङ्गरोगन  
क्रान्तिको चिर आयु, आगमन ध्वनि  
चिरपरिचित  
मुटु ध्वनि  
धातु बजेजस्तो  
चोटमा चोट थपिँदा पनि  
टन्न आवाज मिलेको  
टन्टलापुर घाम मानौँ मध्यान्हमा बजिरहेको  
बन्दै आयो टाढा टाढासम्म  
दिशा एकै  
लागिरह्यो युगौँयुगसम्म  
नसा एकै  
दुवै हात फैलाएर  
तीनै सप्तक छोएर  
स्वर सागरहरुको सङ्गम  
ल्याइरहेको परिवर्तन  
लाखौँलाखको बीचमा  
मेरो आवाज छुट्टिएन भने  
चिन्न पनि सकेनौ भने  
खुशी हुनेछु, मिलिसकेको रहेछु  
अब पीर रहेन, धेरै पर छैन  
पुगिसकेछु एउटा निश्चयमा  
पाकिसकेछु, झर्ने झर्ने बेलामा ।
