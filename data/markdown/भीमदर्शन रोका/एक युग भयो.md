---
title: एक युग भयो
author: भीमदर्शन रोका
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%80%E0%A4%AE%E0%A4%A6%E0%A4%B0%E0%A5%8D%E0%A4%B6%E0%A4%A8_%E0%A4%B0%E0%A5%8B%E0%A4%95%E0%A4%BE
---

एक युग भयो, छाडेर घर  
म यात्री गर्न एक्लै सफर  
हिँडिरहेछु, साथी ! म हिँडिरहेछु  
आरम्भ छाडी अन्तदेखि बेखर !  
एक युग भयो...  
सधैँ बिहान हिँड्न थाल्दछु म  
सधैँ साँझ, ताराहरु बाल्दछु म  
सधैँ दिनको एकै अन्त देख्दा  
किन हो किन लाग्दछ डर ?  
एक युग भयो...  
जहाँ जहाँ वास बस्दै जान्छु  
ती सबलाई घर आफ्नै ठान्दै जान्छु  
फर्कूँ यदि भोलि यही बाटो  
गाह्रो पर्ला चिन्न मलाई मेरै घर !  
एक गुग भयो...
