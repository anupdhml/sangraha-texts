---
title: ए रात, ए दिन, रोक, रोक
author: भीमदर्शन रोका
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%80%E0%A4%AE%E0%A4%A6%E0%A4%B0%E0%A5%8D%E0%A4%B6%E0%A4%A8_%E0%A4%B0%E0%A5%8B%E0%A4%95%E0%A4%BE
---

भीडैभीडले छोपेको, देखिन्न बाहिर  
यो कहाँ हो, आइपुगेँ कहाँनिर  
यसले कता पुर्‍याउन लाग्यो  
अघि देखेको ठाउँजस्तो लाग्यो  
बाटो एकदम फरक लाग्यो  
चक्रपथझैँ घुमिरहेको  
ए रात, ए दिन, रोक ! रोक !  
म यहीँ ओर्लन्छु  
गल्तीले यसमा बसेछु  
कुन सुरमा चढेछु ।  
अलि ढिलो भयो  
बिहान रित्तै गयो  
रित्तै भए पनि पुगिसकेको होला  
म भरिदिन्थेँ  
म पुग्न आएको थिएँ  
पहिलो छुटयो, छुटिहाल्यो  
समयले कति टाढा फाल्यो  
अब अन्तिम आउन बाँकी छ  
केही बेर त हो नि  
जाने भए आऊ, म पर्खिरहेछु  
म हेर्न आएको होइन  
म पुग्न आएको हुँ ।  
० ० ०
