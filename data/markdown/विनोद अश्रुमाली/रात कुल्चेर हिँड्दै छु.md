---
title: रात कुल्चेर हिँड्दै छु
author: विनोद अश्रुमाली
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%A8%E0%A5%8B%E0%A4%A6_%E0%A4%85%E0%A4%B6%E0%A5%8D%E0%A4%B0%E0%A5%81%E0%A4%AE%E0%A4%BE%E0%A4%B2%E0%A5%80
---

रातलाई आँखामा निचोरेर हरेक रात  
एक--एक थोपा चाट्छु,  
सुत्नेहरूहो, सुत  
हजारौँ सपनाका मालिक तिमीहरू ।  
रात भनेर म पनि सुतेँ भने  
आकाशका जम्मैघाम--जून--ताराहरू  
मसँगसँगै सुत्नेछन्,  
मेरो सुन्दर, शान्त र विशाल मौन  
नदीको पानी भएर बग्नेछ,  
मैले थाहा नपाई  
मेरो कोठाको मनिप्लान्ट  
एक सुत बढ्नेछ,  
फूलहरूमा रङ्ग र सुगन्ध चढ्नेछ ।  
म सृजनाको हरेक पल  
जिन्दगीबाट उम्काउन चाहन्नँ,  
त्यसैले रातलाई पनि  
मेरा दिनहरूलाई जस्तै  
घाँटीमा अँठ्याएर लछारपछार पार्छु  
चोक्टा--लाम्टा छर्छु  
रात मानेर सुत्नेहरू हो, सुत  
हजारौँ बिपनाका सालिक तिमीहरू ।  
मेरा आमाहरू  
लिलाम चढिसकेका छन्  
म अब निश्चिन्त छु  
स्वतन्त्र छु  
म कुनै निद्राको कैदमा छैन  
सपनाहरूको कैदमा पनि छैन ।  
   
अब मेरो कुनै बिहान छैन  
कुनै साँझ पनि छैन  
मध्याह्रनको रापिलो घाम  
पिठ्यूँमा बोकेर बाँचेको छु  
मलाई कुनै डर छैन ।  
रात कुल्चेर हिँड्दै छु  
पाइताला रगताम्मे छन्  
पद चिह्रन छोड्दै छु  
होस गर सुत्नेहरूहो,  
हजारौँ सपनाका मालिक तिमीहरू ।  
हजारौँ बिपनाका सालिक तिमीहरू ।।
