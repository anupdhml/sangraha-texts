---
title: जाग जाग
author: धरणीधर कोइराला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A7%E0%A4%B0%E0%A4%A3%E0%A5%80%E0%A4%A7%E0%A4%B0_%E0%A4%95%E0%A5%8B%E0%A4%87%E0%A4%B0%E0%A4%BE%E0%A4%B2%E0%A4%BE
---

जाग जाग अब जागन जाग ।  
लाग उन्नतिविषे अब लाग ।।  
घोर नींद अब ता परित्याग ।  
भो भयो अति सुत्यौ अब जागे ।।  
दाजुभाइहरु हो ! उठ जाग ।  
लाग उन्नतिविषे अब लाग ।।  
धोउ धोउ मनको अब मैलो ।  
फालिदेउ डरको अब थैलो ।।  
जाग जाग अब जागन जाग ।  
लाग उन्नतिविषे अब लाग ।।  
हेर लै अरुहरु सब जागे ।  
जाति उन्नतिविषे अब लागे ।।  
हामिहेरु पनि लौ अब जागौं ।  
जाति उन्नतिविषे सब लागौं ।।  
घोर नीद अब ता परित्यागौं ।  
भो भयो अति सुत्यौं अब जागौं ।।  
लाज की कि खुशी की ममता की ।  
क्यै न क्यै त मनमा अब डाकी ।।  
जाति प्रेम न गरिकन हुन्न ।  
हात बाँधि यसरी अब हुन्न ।।  
लाजले कि खुशिले जनताले ।  
जाति-भक्ति नगरि कहिंकाले ।।  
जाति-उनन्ति कसै गरिएको ।  
छैन भाइहरुहो ! सनिएको ।।  
फुट फाट छल छाम र काम ।  
यी बुझी कपटका परिणाम ।।  
त्यागनू कपट यो अब जाति ।  
अन्यथा सब बुझ्यो बुझ जाति ।।  
आर्य गौरव कहाँ रहि जाला ।  
पुत्र पौत्रहरुको कुन हाला ।।  
हो हुने सब विपार गरौं लौ ।  
धर्म कर्म तिर चित्त धरौं लौ ।।  
स्वार्थ-त्याग तिर चित्त लगायौं ।  
शास्त्र-पाठ पढि ध्यान घुमावौं ।।  
स्त्री-युवा सब मिली अब लागौं ।  
जाति-उन्नति विषे अब लागौं ।।  
बेर धेर अझ हो कति गर्ने ?  
रीस डाह गरि नै कति मर्ने ?  
प्रेमको अब उधारी पिटारी ।  
जाति-धर्म खुद आफु सह्यारी ।।  
अन्य जातिहरुका अब दाँजा ।  
लागने समय भो बुझ ताजा ।।  
दाजु भाइहरु हो ! उठ जाग ।  
लाग उन्नति विषे अब लाग ।।  
घोर नींद अब ता परित्याग ।  
भो भयो अति सुत्यौ अब जाग ।।  
जाग जाग अब जागन जाग ।  
लाग उन्नति विषे अब लाग ।।  
लाज भो अरुहरु अघ जाने ।  
हामीहेरु रहने रइथाने ।।  
हामीहेरु पनि मानिस नै हौं ।  
के भएर निसपट्ट भए छौं ?  
जे भए पनि भयो अब भैगो ।  
वितनु हो जति थियो वितिगैगो ।।  
खोल लौ नयन खोल न खोल ।  
फालछौ किन ? नफालन काल ।।  
धर्म-शास्त्र पढ चित्त सपार ।  
सभ्य चाल चल जाति सुधार ।।  
जाग जाग अब जाग न जाग ।  
लाग उन्नति विषे अब लाग ।।  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
