---
title: लघुकथा / पश्चताप
author: यकिना अगाध
genre: लघुकथा
language: नेपाली
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%a8%e0%a5%87%e0%a4%aa%e0%a4%be%e0%a4%b2%e0%a5%80-%e0%a4%97%e0%a4%a6%e0%a5%8d%e0%a4%af/%e0%a4%b2%e0%a4%98%e0%a5%81%e0%a4%95%e0%a4%a5%e0%a4%be/
---

उसंग भनेजस्तो धन थियो तर आफ्ना केही आफन्तजन र छरछिमेकले बाहेक उसलाई कसैले पनि चिन्दैनथ्यो । जीवनको उत्तराद्र्धमा आएर उसलाई नाम कमाउने हुटीहुटी जाग्यो । आफन्तजन र छरछिमेकले उसलाई सल्लाह दियो कि देवालयहरु निर्माण गरेमा यो जुनीमा नाम कमाउने मात्र होइन, अर्को जुनीलाई समेत पुन्य प्राप्त हुनेछ । उसले यसै गर्यो ।

शहरको फोहोर थुपार्ने सडक गल्लीको चोक चोकमा देवालय निर्माण भयो । फोहोरको दुर्गन्ध पनि हट्यो । विपदमा परेका बटुवाहरुको लघुशंका र दीर्घशंकाको ठाउ समेत उसले छोडेन । जता ततै देवालयको निर्माण भयो । दुर्गन्ध सहनु परेका वरिपरिका सरोकारवालाहरु उसको धेरै ऋणी बन्यो ।

उसको उदारकार्यको बयान सुनेका एक टोलबासीले एकदिन उसलाई भेटेर प्रत्येक देवालयमा र सडक गल्लीको पायक सर्वाजनिक जमिनमा शौचालयको निर्माणको सुझाव दियो । यो सुझावलाई उसले खासै महत्वको सम्झेन किनकि देवालय बनाउदा जस्तो पुन्य कमाई शौचालय बनाउदा प्राप्त हुने कुराप्रति उ विश्वस्त थिएन ।

उ सधैं विहान आफूले बनाएको प्रत्येक देवालय ढोक्दै घुम्दै हिड्ने गर्दथ्यो । अरु दिनझैं त्यसदिन पनि उ ढोक्दै घुम्दै घरदेखि टाढासम्म पुग्यो । अचानक त्यहीबेला उसको पेटमा गडबडी मच्चियो । वरपर शौचालय खोज्दा भेट्न नसकेपछि फटाफाट घरतर्फ अघि बढ्यो । जबरजस्तको थमाइले उसको शरीरमा र्याक्सन गर्यो । एकाबिहानै अनुहारमा चिटचिट पसिना छुट्यो ।

उसले सोच्यो कि त्यो छिमेकीले ठीक भन्दैथ्यो । मैले शौचालय बनाउनै पथ्र्यो । यति सोच्दा नसोच्दै उ थरथर काम्यो र डङरङ्ग भुइमा बजारियो ।

**(स्रोत : रचनाकार स्वयंले '<a href="mailto:Kritisangraha@gmail.com" class="email">Kritisangraha@gmail.com</a>' मा पठाईएको । )**
