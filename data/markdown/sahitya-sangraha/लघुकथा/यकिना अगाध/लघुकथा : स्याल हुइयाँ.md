---
title: लघुकथा / स्याल हुइयाँ
author: यकिना अगाध
genre: लघुकथा
language: नेपाली
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%a8%e0%a5%87%e0%a4%aa%e0%a4%be%e0%a4%b2%e0%a5%80-%e0%a4%97%e0%a4%a6%e0%a5%8d%e0%a4%af/%e0%a4%b2%e0%a4%98%e0%a5%81%e0%a4%95%e0%a4%a5%e0%a4%be/
---

अरुबेला स्यालहरुको सल्लाह मिल्थ्यो तर जब खानेबेला आउँथ्यो तछाड मछाड हुन्थ्यो । तिनीहरुको यस्तो बानीले स्याल जातिलाई ठूलो नोक्सानी पुग्दथ्यो । स्यालहरुको जतिजति संख्या बढ्दै गयो उतिउति समस्या पनि झाँगिदै गयो र पृथ्वीलोकबाट नै स्याल जाति लोप हुने अवस्था सिर्जना भयो ।

तिनीहरुको बुज्रुकहरुबीचमा धेरै लामो विचार, विमर्श र छलफल भयो । विकराल बन्दै गएको यो समस्याको समाधानको लागि तिनीहरुले एउटा कडा नियम बनाउने विचार गर्यो । त्यसको लागि विश्व सम्मेलनको आयोजना गर्यो ।

सम्मेलनले सर्वसम्मत यस्तो एकबुदे नियम पारित गर्यो-- 'अब उप्रान्त खानेबेलामा स्यालहरु सबै उमेर र बलको रोलक्रम अनुसार चल्नुपर्ने ।' यो नियम छट्टु र बुज्रुक बुढा तथा बलियाबाङ्गा स्यालहरुलाई मन परे पनि ठिटा र स--सानाहरुलाई मन परेको थिएन ।

सम्मेलन सकेपछि तिनीहरु खानको लागि नजिकको किसानहरुको बारीतिर छिर्यो । खानेकुरा देख्नेबित्तिकै तिनीहरुले अघिको नीति नियम बिस्र्यो । बुढा र बलियाबाङ्गालाई रिस उठ्यो । तिनीहरुले नियमप्रति सजग गराउन करायो-- 'यो हुलको ठूलो को हो ?'

एउटाले सम्झ्यो म मोटो र बलियाबाङ्गा छु त्यसकारण करायो-- 'म हुँ ।'

उसको कुरा अर्कोले पत्याएनन् र करायो-- 'म हुँ ।'

अघि सुरुमा यो हुलको ठूलो को हो भनी कराउने बुढालाई पनि रिस उठ्यो र करायो-- 'म हुँ ।'

आफूलाई ठूलो हुँ भन्नेहरुको चालदेखेर अघि नै रिसाइसकेका ठिटा र स--सानाहरु करायो-- 'यी हो...यी हो...।'

स्यालहरु खैलाबैला गर्दै बाली खान आफ्नो बारीमा छिरेको कुरा बालीमालिकले थाहा पायो र बालीमालिक तिनीहरुमाथि जाइ लाग्यो । खैलाबैलाले गर्दा बालीमालिक जाइ लागेको सुइँको नपाएका केही स्यालहरु ठाउँका ठाँउ मारिए र केही बचेखुचेकाहरुले भागेर ज्यान बचाए ।

**(स्रोत : रचनाकार स्वयंले '<a href="mailto:Kritisangraha@gmail.com" class="email">Kritisangraha@gmail.com</a>' मा पठाईएको । )**
