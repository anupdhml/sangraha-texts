---
title: लघुकथा / राज्य
author: यकिना अगाध
genre: लघुकथा
language: नेपाली
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%a8%e0%a5%87%e0%a4%aa%e0%a4%be%e0%a4%b2%e0%a5%80-%e0%a4%97%e0%a4%a6%e0%a5%8d%e0%a4%af/%e0%a4%b2%e0%a4%98%e0%a5%81%e0%a4%95%e0%a4%a5%e0%a4%be/
---

शहरको व्यस्त चोकमा उभिएका ट्राफिक प्रहरी चालकहरुलाई दिशानिर्देश गर्दै थियो । त्यही समयमा एकजना लिखुरे साइकिल यात्रीले ट्राफिक नियमको उल्लंघन गर्नपुग्यो । ट्राफिक प्रहरी उमाथि एक्कासी बाघझैं झम्टियो र केही नभनी थप्पड लगायो ।

फेरि उ चोकमा उभिएर दिशानिर्देश गर्नथाल्यो । उ दौडदै गयो र मोटरसाइकिलको चाबी खोसेर चुपचाप फर्कियो । मटरसाइकिल चालक उसको छेउमा उभिएर गनगनिइ रह्यो । केहीबेर पछि यात्रुवाहक सवारी साधानले नियम उल्लंघन गर्नपुग्यो । उ सरासर गयो र चालकको चालकअनुमतिपत्र लिएर बील काटेर छाड्यो ।

समय एवंरीतले चल्दै थियो । एक भिआइपीको गाडीले पनि यसरी नै नियम उल्लंघन गर्नपुग्यो । उसले पहिला सलामी ठोक्यो र विनम्रतापूर्वक अनुरोध गर्यो-- हजुर ! यसो नियम कानुनको पनि ख्याल गरिदिनु भए हुन्थ्यो ।

**(स्रोत : रचनाकार स्वयंले '<a href="mailto:Kritisangraha@gmail.com" class="email">Kritisangraha@gmail.com</a>' मा पठाईएको । )**
