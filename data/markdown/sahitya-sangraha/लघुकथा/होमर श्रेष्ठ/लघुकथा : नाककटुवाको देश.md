---
title: लघुकथा / नाककटुवाको देश
author: होमर श्रेष्ठ
genre: लघुकथा
language: नेपाली
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%a8%e0%a5%87%e0%a4%aa%e0%a4%be%e0%a4%b2%e0%a5%80-%e0%a4%97%e0%a4%a6%e0%a5%8d%e0%a4%af/%e0%a4%b2%e0%a4%98%e0%a5%81%e0%a4%95%e0%a4%a5%e0%a4%be/
---

महाशय उपरखुट्टी लाएर नयाँ चक्कुले स्याउ टुक्य्राउँदै खाँदै थिए, हरियो झिँगा भन्केर आएर स्याउको टुक्रोमा बस्यो । उनले हातले हम्के । झिँगा उडेर उनको निधारमा बस्न पुग्यो । उनले फेरि हम्के । झिँगा पनि के कम...उडेर स्याउको अर्को टुक्रोमा बस्यो । उनले रिसाउँदै पत्रिकाले हम्के । झिँगा भुनभुनाउँदै गएर उनको नाकको टुप्पोमा बस्यो र दुबै पखेटा यसरी फिरफिर नचायो, मानौँ त्यसले 'खुच्चिङ'... भन्दैथ्यो । महाशय रिसले चुर भए र झिँगालाई चक्कुले प्रहार गरे । उनको नाक थोरै काटियो !

महाशयका हितैषीहरूले नाकको टुप्पो काटिनुको कारण सोधे । गोप्यता भङ्ग नगर्ने शर्तमा उनले यस्तो रहस्य बताए---"जसले मध्यरातमा आफ्नो नाक काट्छ, उसले स्वर्ग देख्छ !"

त्यो समाजमा स्वर्ग हेर्ने रहर धेरैलाई रहेछ...एकपछि अर्को गर्दै आप्mनो नाक काट्ने धेरै भए ! अन्ततः त्यो देसको नामै 'नाककटुवाको देश' रहन गयो !

**(स्रोत : फेसबुकको '[लघुकथा कुनो](https://www.facebook.com/groups/shortshortstories/)' समूहबाट )**
