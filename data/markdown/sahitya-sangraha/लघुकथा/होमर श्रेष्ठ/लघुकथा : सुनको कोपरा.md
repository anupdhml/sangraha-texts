---
title: लघुकथा / सुनको कोपरा
author: होमर श्रेष्ठ
genre: लघुकथा
language: नेपाली
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%a8%e0%a5%87%e0%a4%aa%e0%a4%be%e0%a4%b2%e0%a5%80-%e0%a4%97%e0%a4%a6%e0%a5%8d%e0%a4%af/%e0%a4%b2%e0%a4%98%e0%a5%81%e0%a4%95%e0%a4%a5%e0%a4%be/
---

छट्टु नेता हतारिँदै गाडीबाट निस्केर आकर्षक वंगलाभित्र पसे र बहुप्रतिक्षित परीलाई अङ्कमाल गर्दै भने- "डार्लिङ, भेरी सरी ! अस्ति राज्य पुनःसंरचनाको मिटिङमा र हिजो शान्ति प्रक्रियाको बैठकमा अति नै व्यस्त थिएँ ।"

क्रोधित परीले मुख बाउनै खोज्दा नेताजीले उछिनेर बोले- "डार्लिङ, तिमी किन धेरै शङ्का गर्छौ ? किन हतारिन्छौ ? केही वर्ष पर्ख न ! नयाँ आतङ्ककारीको पुनर्जन्म भएन र यो लोकतन्त्रलाई हाँक दिएनन् भने तिमीलाई फेरि पनि न्यु--योर्क, लण्डन र पेरिस घुमाउँला ! चिटिक्क परेको एउटा 'सुनको कोपरा' किनिदिउँला ! अनि, तिमी स्वर्गकी परी हुनेछौ!"

सुन र स्वर्गको वर्णन सुनेपछि परी दङ परी !

**(स्रोत : फेसबुकको '[लघुकथा कुनो](https://www.facebook.com/groups/shortshortstories/)' समूहबाट )**
