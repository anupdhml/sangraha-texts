---
title: नेवारी कविता / छ व जि
author: रिजु श्रेष्ठ
genre: null
language: नेवारी
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%ad%e0%a4%be%e0%a4%b7%e0%a4%be-%e0%a4%ad%e0%a4%be%e0%a4%b7%e0%a5%80-%e0%a4%b8%e0%a4%be%e0%a4%b9%e0%a4%bf%e0%a4%a4%e0%a5%8d%e0%a4%af/%e0%a4%a8%e0%a5%87%e0%a4%b5%e0%a4%be%e0%a4%b0%e0%a5%80-%e0%a4%b0%e0%a4%9a%e0%a4%a8%e0%a4%be/
---

छ व जि, झी निम्हसिया सम्झौता  
म्हिगः, थौं व कन्हेया अवस्था  
छ व जिगु नुगः  
छाय् छंगु लुमन्तिं हायेकीगु  
छंगु मतिना बाः वःगु  
अले छंगु प्रतिक जिं ल्वःमंके मफुगु ।

छंगु बिचाः व जि  
फय् जक वःसां छं थ्यूथें  
वाःफय् वःसां छं हे प्रतिकार याःथें  
अले बसन्तया मुखुथें मुसु काःगु झीगु मतिना ।

म्हिगः झी  
प्यखेरं स्वया, पिया तर छन्त जक खनां  
म्हां धाःसां छन्त जिगु सर्वस्व बिया  
लाः व लुसिथें झीगु मतिनाय् झी ।

सर्गय् थः स्वयां छचाखेरं छन्त खनं  
हथासं झसंग वना बँय् स्वया

थौं झी  
ईया किचलय् लात मतया क्वय् किचः जक  
मतिनाया हिउपाः नं बुलुहुं सी दयावल ।

सायद बिचाः हे हिउपाः व बिस्वासया जः ।

आः गनं झी  
थःगु बिचाः व इच्छाय् अडिग झी  
उखे थुखे थःत हे तंकाच्वना ।

थः तंका नं छन्त हे लुइकेगु कुतलय्  
दुगु अस्तित्व नं मालाच्वन ।

कन्हे छु जुइ झीगु बिचाः, अन्यौल ।

*प्रिन्सिपल, हलिं नेवाः इंग्लिस स्कूल, थक्वाः, येँ  
२०७४।५।२५*

**(स्रोत : नेवाः अनलाइन न्यूज डट कम)**
