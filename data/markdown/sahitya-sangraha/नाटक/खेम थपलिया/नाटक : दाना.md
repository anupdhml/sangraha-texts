---
title: नाटक / दाना
author: खेम थपलिया
genre: नाटक
language: नेपाली
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%a8%e0%a4%be%e0%a4%9f%e0%a4%95-%e0%a4%b0%e0%a4%99%e0%a5%8d%e0%a4%97%e0%a4%ae%e0%a4%9e%e0%a5%8d%e0%a4%9a/%e0%a4%a8%e0%a4%be%e0%a4%9f%e0%a4%95/
---

**दृश्य एक**

*समय -- बिहान ।  
स्थान -- अस्पताल परिसर र अन्य ।  
पात्र -- दाना, चौला, प्रशासक र अन्य*

निम्न वर्गीय आदिवासी एवम् मध्यम कदको शारीरिक बनावट भएको दाना माझी मानिस आफ्नी टीबी रोगद्वाराग्रस्त बिरामी श्रीमती आमाङ्गलाई लिएर ६० किलोमिटर टाढादेखि हतार हतार जिल्ला अस्पतालमा आइपुग्छन् । त्यतिखेरसम्म श्रीमतीको अवस्था सामान्य सामान्य नै हुन्छ । मजदुरी गरेर जीवन निर्वाह गर्ने उनीहरू अस्पतालले केही राहत देला कि भन्ने मनसाय लिएर आएका हुन्छन् । उनीहरूका साथमा छोरी चौला पनि हुन्छिन् । डाक्टरले सामान्य चेकजाँच गरेर अर्को कोठामा जाने सल्लाह दिन्छन् । उनी पनि त्यसै गर्छन् । उपचारकै क्रममा बिरामीको रातको समयमा मृत्यु हुन्छ । त्यसपछि अस्पतालले तुरुन्त अमाङ्गको लासलाई त्यहाँबाट निकाल्न आदेश दिन्छ ।

दाना आफ्नी श्रीमती अमाङ्गको लास काँधमा बोकेर सडकमा निस्किएका छन् । उनको पछि पछि लागिन् उनकी छोरी चौला माझी । चर्को घाम लागेको छ । सडक भतभती पोल्ने तातो छ । उखर्माउलो गर्मी छ । उनी कहिले त्यो शव बिसाउँछन् र केहीबेर थकाइ मारेर फेरि बोकेर हिँड्छन् । साथमा छोरी आँखाबाट आँसु झार्दै आफ्नी आमाको शव र बुबाको त्यो बेहाल अवस्था देखेर निकै निराश, थकित र गलित अवस्थामा पछि पछि हिंडिरहेकी छन् । सडकमा मानिसहरू रमिते बनेका छन् । मानौँ कि त्यहाँ केही भएकै छैन ।

**दृश्य दुई**

*समय -- मध्यान्ह ।  
स्थान -- सडक छेउ ।  
पात्र -- दाना, चौला*

सडकमा मोटरहरू ओहोर दोहोर गरिरहेका छन् । मानिसलाई आ--आफ्नै सुरमा छन् । कसलाई के थाहा कि सडकमा एउटा भयनाक घटना घटिरहेको छ । संसारको सबैभन्दा ठूलो लोकतान्त्रिक भनिने देशका एक नागरिक यसरी आफ्ना परिवारको प्रियजनका लासलाई बोक्न बाध्य छन् । शासकको असली अनुहार र सीमान्तकृत जनताको हविगत सडकमा छताछुल्ल भएको छ ।

एक त आफन्तको लास, अर्को भोको र अनिंदो शरीरको जीवन्त कथा संसारमा नयाँ ढङ्गले लेखिँदैछ । मृतक श्रीमतीको लास बोकेर १२ किलोमिटर टाढा हिंडेर पुग्नु जिउँदो साहसी र स्वाभिमानी श्रीमान दाना अनि उनकी १२ वर्षीय छोरी चौलाको यथार्थ जीवन तातो सडकमा घिस्रिरहेको छ ।

दाना सडकमा आफ्नो काँधमाथि कपडाले बेरिएको लासको भारी बोकेर छोरीसँगै कष्टपूर्वक सडकमा दौडिरहेका छन् । उनी निकै टाढाको गन्तव्यमा पुग्न हतारिएर हिडिरहेका छन् । चर्को घामका कारण बाबु छोरी दुवैको अनुहार पसिनै--पसिनाले निथ्रुक्क भिजेकोे छ । बुबाको काधँमाथिकोे भारी देखेर रुमालै मुख छोपेर रुँदै गरेकी छोरी चौलाको त्यो हृदयविदारक दृश्य हेर्न संसार विवश छ । दाना लासलाई एकछिन सडकको छेउमा बिसाउँछन् ।

**दाना** -- (पसिना पुछ्दै) ओहो ! कहिले यो बाटो काट्ने हो कुन्नि ? छोरी आऊ यहाँ बस ।

**चौला** -- (बुबाले सङ्केत गरेको ठाउँनेर बस्दै) अस्पतालले एम्बुलेन्स नदिएर त हो नि बाबा । उसले एम्बुलेन्स नदिएर त यस्तो दुःख आइलागेको हो नि । आखिर उनीहरू राक्षस नै रहेछन् ।

**दाना** -- (आफूलाई सम्हाल्दै) हो नि ।  
\*\*  
चौला\*\* -- अँ बाबा ।

**दाना** -- थाहा छोरी हामी कति टाढाबाट आएका थियौँ ?

**चौला** -- थाहा छ, हाम्रो घरबाट पूरै ६० किलोमिटर ।

**दाना** -- ओहो ! ६० किलोमिटर पो छ त ? बिरामी बोके जस्तो कहाँ हुने रहेछ र ?

**चौला **-- जाऔँ बुबा ।

**दाना **-- हुन्छ ।

**चौला **-- (सम्झेजस्तो गरेर) अँ बुबा, ममीले अन्तिम बेला केही भन्नुभएको थियो ?

**दाना **-- (अलि सतर्क हुँदै) छोरी चौलाको विशेष ख्याल गर्नू है भनेकी थिइन् ।

**चौला **-- ममीले मलाई कत्ति धेरै माया गर्नुहुन्थ्यो । होस् यो कुरा, जाऔँ ...

**दाना** -- हुन्छ ।

दाना मृतक श्रीमतीको लासलाई उठाएर काँधमा राख्न खोज्छन् तर सक्तैनन् । अनि एकछिन भुइँमै राख्छन् । फेरि श्रीमतीलाई दाहिने काँधमा बोकी उनी छोरीको अघि अघि लाग्छन् । पछाडि छोरी सानो आवाजले रुँदै हिँड्दै हुन्छिन् । दानाले बिचबाटोमा आइपुगेपछि काँध फेर्न सडकको छेउमा श्रीमतीको लासलाई बिसाउँछन् । सँगै चौलाले डाँको छोडेर रुन थाल्छिन् । त्यतिखेर टन्टलापुर घामका कारण कोही मान्छेहरू सडकमा आवत जावत गरेका छैनन् । सडकमा हिंडिरहेकाहरू पनि आफ्नै सुरमा छन् ।

जसोतसो छोरीको रुवाइसँगै दानाले १२ किलोमिटरको यात्रा असिना पसिनाका साथ पुरा गर्छन् । उनी सडकको छेउमा एकछिन सुस्ताए । अनि एकछिन् अतीततिर बिलाए ः

**दाना** -- अमाङ्ग, अमाङ्ग । कहाँ हो ?

**अमाङ्ग** -- किन कराको ? कतिखेर आउनुभयो ?

**दाना** -- भर्खरै । चौला खोइ ?

**अमाङ्ग** -- यतै कतै होली । एकछिनअघि त यतै थी ।

**दाना** -- साँझ परिसक्यो । जमाना खाराब भनेको थाहा छैन । सहरमा कस्ता कस्ता घटना भइरहेका छन् । छोरीचेलीलाई जोगाउनै गा¥हो भइसक्यो । सारा हिन्दूस्तान आज बदनाम भएको छ ।

**अमाङ्ग** -- अलि अलि त मलाई पनि थाहा छ ।

चौला आइपुग्छिन् । हातमा कापी र किताब हुन्छ । चौला फरासिली र सुन्दर छिन् । उनी साथीहरूका प्रिय पनि छिन् । कसैसित डराउँदिनन् । हक्की स्वभावकी चौला गा¥हो सा¥हो पर्दा साथीहरू सम्झिहाल्छन् ।

**चौला** -- बाबा कतिखेर आइपुग्नु भयो ? आज त अलि चाँडै नै आउनुभयो नि !

**दाना** -- (हाँस्दै) हो आज अलिकति चाँडै नै आएको नि तिमीहरूको मायाले । आज म काम गनै ठाउँ नजिकै रेपकेस जस्तो नराम्रो घटना घट्यो । मलाई त काम गर्न नै मन लागेन । आजकल हिन्दुस्तानको वातावरण बिग्रिएको छ । कतिखेर के हुन्छ, भन्न नै सकिँदैन । छोडिदिऊँ यो कुरा ... ।

**चौला** -- (ममीतिर देखाउँदै) ममी ममी बिहान बाबाले के भनेर जानुभएको थियो रे !

**अमाङ्ग** -- खै मैलाई त थाहा भएन ।

**चौला** -- लौ हेर ढाँटेको । ममी र ड्याडी मिलेर मलाई उल्लु बनाउन खोजेको होला । मलाई थाहा छ ।

**दाना** -- अमाङ्गतिर देखाउँदै साँच्चि के रे । मैले पनि बिर्सेँ ।

**अमाङ्ग** -- के हो ? भनेको कुरा ल्याइदिएको भए भनिदियो भइहाल्यिो नि !

**दाना** -- (चौलाको कपाल मिलाउँदै) त्यै मासुको कुरा त हो नि ! ल्याइदिएको छु । त्यो झोलामा छ, निकाल त ।

**अमाङ्ग** -- (भान्साबाट) ल ल हुन्छ, हवस् ।

**चौला** -- अनि ...

**दाना** -- अनि ... ए ए ए, त्यो पनि ल्याइदिएको छु । (लौ निकालेर चक्लेट दिन्छन् ।)

**दाना** -- अमाङ्ग सुन त अमाङ्ग ...

दाना झसङ्ग हुन्छन् । उनी अतीतबाट यथार्थमा फर्किन्छन् । कठोर यथार्थ, पीडादायी ययार्थ आफ्नो वरिपरि घेरिएर बसेको देखेपछि उनी लामो सासका साथ खुइय गर्छन् ।  
पर्दा ।

**दृश्य तीन**

*समय : बेलुकीपख ।  
स्थान : सडकछेउ ।  
पात्र : दाना, चौला र अन्य*

तातो सडकमा श्रीमतीको लास बोकेर दाना थकित छन् । चौला पनि थकित छन् । उनीहरू करिब १२ किलोमिटर वर आइपुगेका छन् । दाना श्रमतीको लासलाई सडकको एक छेउमा राख्छन् । छोरी चौला पनि नजिकै आएर टुसुक्क बस्छिन् । आमाको लास देखेर छोरी चौलालाई आमाले गरेको मायाको स्मरण हुन्छ । उनमा आमाको मायालु व्यवहारको झलझली याद आउँछ । आमाको महत्व र आवश्यकताले चौलालाई निकै चिमोट्छ । चौला एकछिन् टोलाउँदै अतीततिर पुग्छिन् ।

एम्बुलेन्सको टींटीं आवाजले चौला झल्याँस्स हुन्छिन् । उनीहरूका अगाडि एम्बुलेन्स आइपुगिसकेको छ । त्यहाँ केही गाउँका युवाहरू पनि आएका हुन्छन् ।

**चालक** -- जाऔँ । हामी कालहाँडीबाट आएका हाँै ।

त्यहाँ आएका युवाहरूको सहयोगमा दाना श्रीमतीको लसलाई मोटरमा राख्छन् । चौला पनि मोटर चढ्छिन् । मोटर अगाडि हुँकिन्छ । मोटर हुँकिएको सानो आवाज आइरहन्छ ।

नेपथ्यबाट चर्चित प्रगतिवादी कवि निभा शाहको 'मनसरा' को कवितात्मक स्वर आइरहेको हुन्छ ।  
*पसिना बगेर  
दुनियाँ बदलिने भए  
भरियाको दुनियाँ  
उहिल्यै बदलिसक्थ्यो मनसरा ।*

*रगत बगेर*  
*दुनियाँ बदलिने भए*  
*जनताको दुनियाँ*  
*उहिल्यै बदलिसक्थ्यो मनसरा ।*

*जब कि मनसरा !*  
*रगत पसिनाले नै*  
*दुनियाँ बदलिने हो*  
*रगत पसिनाले नै*  
*नबदलिएको दुनियाँ*  
*किन बदलिएन ?*  
*कहिल्यै*  
*आगो भर्भराएको*  
*सुन्यौ मनसरा ?*  
*आगो बोलिरहेछ मनसरा ।*

*आफूले चिरेका दाउरा*  
*अरूले नै बालेपछि*  
*आगो आफ्नो हुँदैन मनसरा*  
*आगो आफ्नो नहुनेको*  
*उज्यालो आफ्नो हुँदैन मनसरा*  
*उज्यालो आफ्नो नहुनेको*  
*दुनियाँ बदलिँदैन मनसरा*  
*कहिल्यै*  
*आगो भर्भराएको*  
*सुन्यौ मनसरा ?*  
*आगो बोलिरहेछ मनसरा ।*

*आफूले खोरिया खनेको खेत*  
*अरूकै नाममा दर्ता भएपछि*  
*माटो आफ्नो हुँदैन मनसरा*  
*माटो आफ्नो नहुनेको*  
*पेटभरि अन्न हुँदैन मनसरा*  
*पेटभरि अन्न नहुनेको*  
*दुनियाँ बदलिँदैन मनसरा*  
*कहिल्यै*  
*आगो भर्भराएको*  
*सुन्यौ मनसरा ?*  
*आगो बोलिरहेछ मनसरा ।*

*आफूले बोकेको बन्दुक*  
*अरूले नै कासन गरेपछि*  
*सत्ता आफ्नो हुँदैन मनसरा*  
*सत्ता आफ्नो नहुनेको*  
*दुनियाँ बदलिँदैन मनसरा*  
*कहिल्यै*  
*आगो भर्भराएको*  
*सुन्यौ मनसरा ?*  
*आगो बोलिरहेछ मनसरा*  
*आगोको आवाज सुन मनसरा ।।*

नेपथ्यबाट  
जब जनता राज्यबाट उपेक्षित हुन्छ, त्यसपछि विद्रोहको जन्म हुन्छ । आज टेलिभिजन तथा सोसल मिडियामा भारतले भू उपग्रह उडायो, नयाँ नयाँ खोज आविष्कार गरयो भन्दै विकासको राग अलापिरहेको छ । भारतीय नेताहरूमा छिमेकी देशहरूमा आफ्ना राजदुतहरूमार्फत विकासे खैरात बाँडेर आफ्नो देश सम्पन्न भएको परिचय दिने होड गरिहेका छन् तर आफ्नै देशका असङ्ख्य आदिवासी नागरिकहरूको श्रीमती उपचारमा मृत्यु अँगाल्न वाध्य छन् । तिनीहरू विकासको खोक्रो नारा अलापेर आफू सम्पन्न भएको ढोंग गरिरहेका छन् तर त्यही देशमा दानाहरू आफ्नी मृत्यु भएकी श्रीमतीको लासलाई काँधमा बोकेर १२|१२ किलोमिटर हिंड्न विवश छन् । आखिर किन ? जसको रगत--पसिनामा राज्य, राज्यको प्रतिष्ठा र सभ्यता उठ्यो, तिनै जनताको रगत, पसिना र जीवनको अवमूल्यन कहिलेसम्म ? आज दाना र दानाहरूको राज्य कहाँ छ ? यो संसारभरका दानाहरूको विद्रोह हो कि होइन ? आखिर दानाहरूलाई विद्रोही बनाउने को हो ? को हो ??

अन्तिम पर्दा ।

(स्रोत : रचनाकार स्वयंले '**नयाँ रचना पठाउनुहोस्**' बाट पठाईएको । )
