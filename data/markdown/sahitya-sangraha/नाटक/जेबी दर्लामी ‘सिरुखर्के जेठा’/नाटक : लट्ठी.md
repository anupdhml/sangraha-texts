---
title: नाटक / लट्ठी
author: जेबी दर्लामी ‘सिरुखर्के जेठा’
genre: नाटक
language: नेपाली
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%a8%e0%a4%be%e0%a4%9f%e0%a4%95-%e0%a4%b0%e0%a4%99%e0%a5%8d%e0%a4%97%e0%a4%ae%e0%a4%9e%e0%a5%8d%e0%a4%9a/%e0%a4%a8%e0%a4%be%e0%a4%9f%e0%a4%95/
---

एउटा खरले छाएको सानो घर । अँध्यारोमा जाँतो पिसेको आवाज छिनछिनमा रोकिँदै आइरहेको हुन्छ । जाँतोको आवाज रोकिएको समयमा मान्छे बोलेको केही गुनगुन आवाज पनि सुनिन्छ तर शब्द बुझिन्न । एकछिनपछि विस्तारै उज्यालो हुन्छ । बृद्ध उमेरका दुईजना मानिसहरु देखिन्छन्, लोग्ने र स्वास्नी । जाँतो एकछिन घुमाउँछन् । त्यसपछि थाकेर रोकिन्छन् । रोकिएको समयमा उनीहरुको सम्वाद यस्तो हुन्छ ।  
यताउति हेर्दै बूढाको आवाज आउँछ---

\*\*\*\*बूढा---\*\*\*\* हेर् त बूढी घाम लागिसकेछ । एक छाक पनि पिस्न सकिएन अझै ।

\*\*\*\*बूढी---\*\*\*\* हाम्रो छोरा पनि घरमा भएको भए हाम्ले यस्तो दुःख गर्नु पर्दैनथ्यो होला हैन त बूढा ?

\*\*\*\*बूढा---\*\*\*\* हो नि खुपै । गाउँ डुल्न ठिक्क हुन्थ्यो । के नाप्या थियो र त्यल्ले घरमा हुँदापनि ?

**बूढी---** हाम्ले यस्तो दुःख पा'को त देख्नेथियो नि अरु केही नगरे नि । यस्तरी जाँतो पिस्न त पर्दैनथ्यो होला हाम्ले ।

\*\*\*\*बूढा---\*\*\*\* अँ हो नि हो । अब त्यल्ले जाँतो पिसिदिएर खान्थिस् नि तैँले बसी बसी । बारी बाँझो राखेर विदेश गाको छ ।

उनको आवाजमा कसोकसो ठट्टा सुनिन्छ । जाँतो घुमाउन थाल्छन् । बूढीले साथ दिन्छिन् ।

एकछिनमै थाक्छन् र रोकिन्छन् ।

स्याँस्याँलाई सकेसम्म दबाउन खोज्दै बूढीको आवाज सुनिन्छ---  
**बूढी---** छोरा घरमा भा'को भए बुहारी ल्याइदिँदो हो ।

\*\*\*\*बूढा---\*\*\*\* हो नि हो । तेरै लागि ल्याउँदो हो नि ।

**बूढी---** बुहारी भएसी हाम्रो यो दुःख जाँदो हो ।

\*\*\*\*बूढा---\*\*\*\* जाँदो हो कि थपिँदो हो कुन्नि ? अचेलका बुहारीले जाँतो पिसेर तेरो पेट भरिदिन्थी नि खुपै ।  
फेरि जाँतो घुमाउन थाल्छन् ।

एकछिनमै जाँतो रोकिन्छ । दुवैजना थाकेका हुन्छन् । पसिना पुछ्छन् । स्याँस्याँ गरिरहन्छन् । बूढीले पिसिसकेको मकैको च्याँख्ला उठाउँदै भन्छिन्---

**बूढी---** जाँतो पिसेरै एकबारको जूनी गयो बूढा ।

\*\*\*\*बूढा---\*\*\*\* खै ? तैँले पिसिस् कि जाँतोले तँलाई पिस्यो !!

**बूढी---** यै सोँच्छु मपनि कहिलेकाहीँ बूढा ।

बूढी यति बोलेर हाँस्ने कोशिस गर्छिन् ।

दुवैजना उठ्छन् ।

*पर्दा खस्छ ।*

०००

त्यही घर । बूढाबूढी भान्सामा हुन्छन् । केही खानेकुरा बनाउने उपक्रममा जुटिरहेझैँ देखिन्छन् । बूढाले दाउरा उचालेर आउँछन् र आगोमा जोर्छन् । बूढीले ढुँग्रो लिएर आगो फुक्न थाल्छिन् । एकछिन फुकेपछि बेस्सरी काँस्छिन् । उनको काँसो धेरैवेर रोकिन्न । बूढाले बूढीको हातबाट ढुँग्रो लिँदै आगो फुक्न थाल्छन् । आगो बल्छ ।

\*\*\*\*बूढा---\*\*\*\* तैँले आगो फुक्दा म अझैपनि हाम्रा ती जवानीका दिनहरु सम्झने गर्छु बूढी ।

**बूढी---** मान्छेको प्राण जालाजस्तो भा'छ । तिम्लाई जवानीका दिन सम्झनु प¥या छ खुब ।

\*\*\*\*बूढा---\*\*\*\* हो नि त । तैँले आगो फुक्ने बेलामा म तँलाई हेर्नकै लागि तेरो अगाडि आएर बस्थेँ ।

**बूढी---** ठिक्क नपार त बूुढा अहिले ।

\*\*\*\*बूढा---\*\*\*\* हो भन्या । आगो फुकिरहँदा तेरो गाला रातो हुन्थ्यो । भर्खरै रगत चुहिन्छ कि जस्तो । कति राम्री देखिन्थिस् तँ ।

**बूढी---** भनेसी अहिले म राम्री छैनँ । हैन त ?

**बूढा---** अहिले पनि राम्री छेस् नि बूढी । त्योबेला र योबेलाको सुन्दरता फेरिएको मात्र हो ।

**बूढी---** नढाँटी भन त बूढा, अहिले म कस्ती देखिन्छु ?

बूढीको आवाजमा अलिकति प्रसन्नता सुनिन्छ ।

**बूढा---** अहिले त रङ उडेको रुमालजस्ती छेस् ।

बूढाको भावुकता पोखिन्छ तर लगत्तै सम्हालिएर ठट्टाको शैलीमा बोल्छन्--- म कस्तो देखिन्छु त ?

**बूढी---** तिमी ?

**बूढा---** अँ के अँ ।

**बूढी---** तिमीचाहिँ रङ उडेको रुमाल राखेको फाटेको खल्तीजस्तो देखिन्छौ ।

अनि दुवैजना उन्मुक्त हाँसो हाँस्न थाल्छन् । केहीवेर उनीहरु हाँसिरहन्छन् तर हाँस्दाहाँस्दै दुवैजना काँस्न थाल्छन् । काँस्दाकाँस्दै उनीहरुलाई दुःख भइरहेको देखिन्छ । नजिकै पानीको गाग्री हुन्छ । अम्खोरा हुन्छ । उनीहरुको तिर्खालु आँखाले ती नियालीरहन्छन् तर त्यहाँसम्म पुग्न पनि उनीहरुलाई गाह्रो भइरहेको देख्न सकिन्छ । केही समयपछि बूढाचाहिँ लर्खराउँदै उठ्छन् र पानी बोकेर आउँछन् । आफुले पिउँछन् अनि बूढीलाई पनि पिउन दिन्छन् । पानी पिएपछि उनीहरुको काँसो रोकिन्छ ।

**बूढा---** मर्ने बेला पानी दिने मान्छे पनि नहुने भए यो घरमा ।

**बूढी---** मर्ने कुरा नगर त ।

झर्केको स्वरमा भन्छिन् ।

**बूढा---** यो घरमा मात्र हैन यो गाउँमै मान्छे रित्तिसके ।

**बूढी---** खै के खान हिँडेका हुन् ? कहाँ जान हिँडेका हुन् । मपनि छक्कै पर्छु । आफ्नो गाउँठाउँ छाडेर हिँड्न कसरी सक्या होलान् मान्छेहरुले ?

**बूढा---** जवानहरु विदेश हिँडे । गाउँका मान्छेहरुलाई मधेशको मोहनी लागेको छ । मधेशमा पनि काम नगरी बाँच्न त सकिन्न होला ।

**बूढी---** खै के हो के हो । उनीहरु नै जानून् ।

चूल्होमा पाकेको खाना डढ्न थालेको हुन्छ । आत्तिँदै उनीहरुले खानाको भाँडो निकाल्छन् ।

**बूढा---** हेर् त । गफमा भुलेर आटो डढेको पनि थाहै भएनछ । के साँच्चै बूढो भा'कै हो त हामी ?

**बूढी---** हैन नि । के को बूढो हुनु ? हामी त भर्खर सत्र वर्षे हौँ नि ।

**बूढा---** साँच्चै हो बूढी । तँ मेरो अगाडि हुँदा म आफु अझैपनि वैँशालु उमेरमै छु जस्तो लागिरहन्छ भन्या ।

**बूढी---** भो भो धेरै वैँशालु बन्नु नि प¥या छैन ।

**बूढा---** तँलाई नि यस्तै लाग्नुपर्ने ? लाग्दैन र ? तन बूढो भएपनि मन बूढो नहुँदो रहेछ । साँच्ची के रैछ यो मन भन्ने चीज ?

**बूढी---** म के जानुँ त ?

**बूढा---** मैले तँसँग सोध्या पनि हैन ।

अनि फेरि दुवै हाँस्छन् । यसपाली पनि उनीहरुको हाँसो लम्बिने देखिन्छ तर बूढीचाहिँले तुरुन्तै आफ्नो हाँसो रोक्दै बूढाको पनि मुख बन्द गरिदिन्छिन् ।

**बूढी---** धेरै नहासम् भो । पानी सकियो भने लिन जान धौ हुन्छ ।

**बूढा---** हो नि त । पानी लिन पनि बजार गा'भन्दा पर पुग्नुपर्छ ।

**बूढी---** अब हाँस्न पनि अड्कलेर हाँस्नुपर्ने भो ।

**बूढा---** कसले खोस्यो होला हाम्रो यो हाँसो ? हाम्रो रहलपहल खुसी पनि कसले लुट्यो होला ?

**बूढी---** छोरा घरमा भा'को भए यत्ति धेरै त हुन्थेन बूढा । तिम्ले जे भनेपनि ।

**बूढा---** मलाई थाहा छ । बाउआमालाई सुखमा राखुँला भनेर नै ऊ विदेश गा'को छ । मलाई सप्पै थाहा छ । म के उसको बाउ हैन र ?

**बूढी---** कहाँ के गर्दै होला हाम्रो सहारा ? कति दुःख पाइरा' होला उसले पनि !

दुवैले लामो सास फेर्छन् ।

*पर्दा खस्छ ।*

०००

बूढाबूढी घरभित्र बसिरहेका हुन्छन् । बूढीले सिँयोमा धागो छिराउने कोशिस गरिरहेकी हुन्छिन् । उनका आँखाले भेऊ पाउन सक्दैनन् । हातहरु पनि काँपिरहेका हुन्छन् । बूढाचाहिँ डोरी बाटिरहेका हुन्छन् । बूढीले हैरान हुँदै सिँयोधागो बूढालाई दिन्छिन् ।

**बूढी---** मैले सकिनँ लौ तिमी बल गर त ।

**बूढा---** यत्ति छिराउन नि केको बल खर्च गर्नुप¥यो ? बूढेशकालको बल ।

चर्को स्वरमा भन्छन् । भन्न त भन्छन् तर उनको पनि त्यही हाल हुन्छ । हातहरु थर्थर काँप्छन् । आँखाहरुले काम गर्दैनन् । बूढाले सुस्केरा हालेको देखेर बूढीले जिस्क्याउँछिन् ।

**बूढी---** अघि त खुपै धाक लगाइरथ्यौ त बूढो ? सकेनौ ?

**बूढा---** अहँ सकिनँ । अब नसकिने रछ बूढी ।

**बूढी---** त्यै भएर धेरै गफ दिनहुन्न भन्छु म ।

**बूढा---** के गर्ने ? मनले तन्नेरी नै छु जस्तो लाग्छ । तनको हालत यस्तो छ ।

बूढी खिकखिक गर्दै हाँस्छिन् । बूढा पनि हाँस्छन् उस्तै रुञ्चे हाँसो ।

त्यही बीच बूढाले भन्छन्--- यो मन किन होला कहिल्यै बूढो नहुने ?

बूढी नोस्टाल्जीक बनेर बूढालाई हेर्छिन् ।

त्यही समय घरको ढोकामा कसैले ढकढक गरेर प्रहार गर्छ । त्यसपछि मान्छे बोलेको आवाज पनि आउँछ ।

आगन्तुकको स्वरमा अनौपचारिकता सुनिन्छ ।

**आगन्तुक---** ए ढोका खोलओ त । यी बूढाबूढी के अरेर बस्याछन् हँ ?

को हो ? ---ढोकातिर आँखा लगाएर कान सतर्क बनाउँदै बूढाले सोध्छन् ।

म हो के म । ढोका खोल त पहिला ।

को हो भन्छु ? ---बूढाको चर्को स्वर सुनिन्छ ।

त्यै गफाडी कान्छा हो क्या । जाऊ खोलिदेऊ ढोका । अब तिम्रा कानले पनि लत्त छाडेजस्तो छ बूढा । ---बूढीले भन्छिन् ।

कति कामले आइस् ? पानी खान पाउन्नस् अरु भन् । ---बूढाले बसी बसी नै चर्को स्वरमा भन्छन् ।

हत्तेरी ढोका त खोल । तिम्रा पानी खाइदिन्न भो, यस्तो जाडोमा । ---आगन्तुकको बोलीमा हैरानी सुनिन्छ ।

नामै त गफाडी । गफ लडाउँदै गाउँ घुम्ने काम पा'को छ । ---बूढी फत्फताउँछिन् । बूढाचाहिँ लौरो टेकेर थर्थराउँदै ढोकातिर सोझिन्छन् । बूढीचाहिँले पानीको गाग्रो सकीनसकी भित्रपट्टि नदेखिने ठाउँमा लगेर राख्छिन् ।

गफाडी कान्छा भित्र प्रवेश गर्छ । ऊ हाँस्दै आउँछ । बूढाले ढोका ढप्काउँछन् ।

ए बा, ढोका नलाए हुन्न ? ---गफाडी कान्छा पिँढीमा बस्दै चिच्याउँछ ।

हुन्न । सिरेटोले कस्तरी हान्या छ, देखिनस् ? ---बूढा पनि चर्कै स्वरमा बोल्छन् ।

यति नाथे सिरेटो खप्न नि नसक्ने भयौ है ? ---गफाडी कान्छाले जिस्क्याउँछ ।

बूढाले पिटुँलाझैँ गर्दै लौरो उज्ज्याउँछन् । गफाडी कान्छाले डराउँदै हत्तपत्त आफ्नो टाउकोमा हात राख्दै छल्छ । अनि बूढाले नहानेको देखेपछि बल्ल हाँस्दै भन्छ---

ए हानेनौ ? म त आज बूढाको लौरोले आशिर्वाद दियो भन्ठानेको थिएँ ।

तेरो पनि पालो आउँछ्, पख् न । सिरेटो हैन आफ्नै सास भारी हुने दिन तेरा पनि आउँछन् । हेर्दै जा । ---बूढा यति भन्दै पिँढीमा बस्छन् । बूढीचाहिँले सकी--नसकी च्याठ्ठिँदै सोध्छिन् यसपाली---

तँचाहिँ के खान हिँड्याछस् नि ?

ए साँच्चै तिम्रो छोरो कुन देश रे गा'को ? ---बूढीको कुरा नसुनेझैँ गर्दै गफाडी कान्छाले सोध्छ ।

खै हामी के जानौँ । मलेसिया भन्छन् । ---बूढाचाहिँले जवाफ दिन्छन् ।

ल अब बर्बाद भो । बर्बादै भो । ---यति बोलेर गफाडी कान्छा बेवास्तापूर्वक उतातिर फर्कन्छ । फेरि यता फर्कँदै भन्छ--- बूढेशकालमा जन्माको छोरोलाई थपक्क घरमा नराखेर किन विदेश पठाउनु प¥या तिमर्ले ?

अब उसैले जिद्दी गरो त हामी के गरौँ कान्छा ? नजा त भनेकै हौँ नि हाम्ले । मानेन । ---बूढीले भन्छिन् ।

विदेश पनि काँभन्दा मलेसिया रे । ---गफाडी कान्छा बोल्दै जान्छ ।

मलेसिया जानै नहुने हो र ? सबै गइराछन् त । ---बूढाले जोडले लौरो समात्दै गफाडी कान्छालाई रिसाएझैँ हेर्दै भन्छन् ।

जान हुन्छ तर जाँदाखेरि केटोले आइमेहर्ले लाउने चप्पल लगेर गयो कि नाईँ त ? ---गफाडी कान्छाले बडो विशेषज्ञजस्तो घुँडामा राखेको खुट्टा हल्लाउँदै सोध्छ ।

किन ? मलेसियामा लोग्नेमान्छेले के स्वास्नीमान्छेको चप्पल लाएर हिँड्नुपर्छ र ? ---बूढाले उल्टै सोध्छन् । उनको बोलीमा निश्छलता सुनिन्छ । अनुहारमा सोझोपन झल्कीरहेको हुन्छ ।

त्यहाँ त केटीहरु ए बरै केटाहरु बस्या कोठैमा आउँछन् रे नि त । ढोकाबाहिर आइमे मान्छेले लाउने चप्पल राख्दिएसी बल्ल आउन्नन् रे । ---यति बोलेर गफाडी कान्छा जोस्सिँदै जुरुक्क उठ्छ अनि हातको ईशाराले आफ्नो साप्रा नाप्दै कराउँछ---

ईः हेर यता । यत्ति ! देख्यौ ? यत्ति यत्ति जाँगे लाएर हिँड्छन् रे त्यहाँका केटीहरु । बाइफाला कोरलीहरु ।

अनि के भो त ? ---बूढाले निस्फिक्री भावमा सोध्छन् ।

गफाडी कान्छा एकछिन ट्वाल्ल परेर बूढालाई हेर्छ । आफ्नो कुराले खासै महत्व नपाएको चाल पाएर किञ्चित छक्क पनि पर्छ । अनि हतारिँदै भन्छ--- के भो त रे ? तिम्ले आफ्नो जवानीका दिन बिस्र्यौ ? कस्तो हुन्थ्यो ? हँ ? भन त बूढा ।

बूढाले फेरि आफुले टेकेर बसेको लौरो गफाडी कान्छाको टाउकोतिर सोझ्याउँछन् । गफाडी कान्छाले डराउँदै आफ्नो शीरमा हात राख्छ । बूढाले हिर्काउँदैनन् । गफाडी कान्छाले पल्याकपुलुक यताउति हेर्छ अनि बूढीचाहिँतिर हेर्दै भन्छ---

ए आमै पनि हुनुहुँदो रछ र पो । यी बाको मुख किन टम्म बन्द भो भनेर सोँच्दैथिएँ म । जेहोस् लाज अझै गा' रैनछ ।

चुप् लाग् गफ पनि कति आउँछन् यल्लाई । ---बूढीले झिँजो मानेझैँ गर्दै भन्छिन् ।

ल म गएँ । ---एउटा सानोतिनो होहल्ला सिर्जना गरेर गफाडी कान्छा जानलाई तयार हुन्छ ।

त्यही समय कसैले ढोका ढक्ढक्याउँछ ।

को हो ? ---यसपाली बूढाबूढीलाई उछिन्दै गफाडी कान्छाले सोध्छ ।

बाहिरबाट कुनै केटीको आवाज आउँछ--- म हो के म ।

को म ? ---यसपाली पनि गफाडी कान्छाले नै सोध्छ ।

म काली हो के । ढोका खोल्नुस् छिट्टो । चिट्ठी ल्याइदे'र आ'की छु ।

कसको चिट्ठी ? ---यसपटक हतारिँदै बूढाले सोध्छन् ।

तपाईँको छोराको । अरु कसको हुन्छ ? ---यति भनेर काली गनगन गर्छे--- ढोका खोल्ने हैन, रेडियामा पत्रकारले सोध्याजस्तो के के सोध्या छ सोध्या छ । को हो रे । कसको रे ।

ल ल ढोका खोलियो । भित्र आइजा । जा गफाडी ढोका खोल्दे । ---भन्दै बूढाले गफाडी कान्छातिर लौरो उज्ज्याउँछन् । गफाडी कान्छा अघिजस्तै शीरमा हात राख्दै जुरुक्क उठ्छ । अनि भुन्भुनाउँदै ढोकातिर जान्छ---  
झुँक्केर बूढोले कहिले लौरो हान्छ । अब बस्न हुन्न यहाँ ।

गफाडी कान्छाले ढोका खोल्छ । बाहिर एउटी ठिटीको अनुहार देखा पर्छ । अनि उसका हातहरु अगाडि बढ्छन् । त्यहाँ एउटा चिठ्ठी हुन्छ । चिठ्ठी दिएर ठिटी बाटो लाग्छे । गफाडी कान्छा चिठ्ठी लिएर भित्र आउँछ । ढोका बन्द गरेपछि ऊ चर्को स्वरमा बोल्न थाल्छ---  
देख्यौ ? देख्यौ हैन ? तिमीहर्को छोरो बिग्रेको पर्मान अरु के चाहियो ? ल भन त ? आफ्नै आँखाले देख्यौ नि हैन ?

यो त चिठ्ठी हो । के प्रमानका कुरा गर्दैछस् तँ जैरैले ? ---बूढापनि रन्किन्छन् ।

कुरै बुझ्दैनन् यी बूढाबूढी । ---गफाडी कान्छा चर्कँदै बोल्दै जान्छ--- चिठ्ठी त हो नि । कल्ले हैन भन्या छ र ? तर कल्ले दिन आयो ? देखेनौ ? बाउआमालाई पठा'को चिठ्ठी त्यो कालीको हातमा कसरी प¥यो ? त्यो च्याँखुरीको हातमा हुँदै कसरी आयो ? सिधै तिमीह'र्को हातमा किन आएन ? ल भन त मलाई ।

गफाडी कान्छाले आफ्नो कुराको अन्त गर्दाखेरि एउटा हत्केलामा चिठ्ठी राखेर अर्को हत्केलाले तीनपटकसम्म बेस्सरी पिट्यो ।

गफाडी कान्छाका बाङ्गा कुरा नबुझेर बूढाबूढीले एकअर्कालाई हेराहेर गर्छन् । एकछिनपछि सम्हालिँदै बूढाचाहिँ बोल्छन्---  
हुन दे, हुन दे । बरु चिठ्ठीमा के लेख्या र'छ । पढि दे न तैँ । मेरा आँखाले भ्याउन्नन् ।

हुन दे रे ? अब त्यो कालीलाई बुहारी भन्नुपर्ने भयो तिमर्ले । ---गफाडीले जिस्क्याउँदै भन्छ ।

ए हुन दे न कान्छा । के काली काली भनीरा'छस् ? नाम पो काली, मान्छे त गोरी नै छे नि । फेरि काली नै भएपनि के भो त ? छोरोलाई मन पर्छ भने हामीलाई के फरक पर्छ र ? ---बूढीले भन्छिन् यसपाली ।

हेर यिनका कुरा । ---गफाडी कान्छा चिच्याइरहन्छ--- त्यसले के के चलाउँछे रे फोनमा । दिनमा एउटा फोटो नखिची बस्दिन त्यो । कोरीबाटी चुलठीमा दिन बिताउँछे । त्यस्तीलाई बुहारी बनाउने तिमर्ले ?

हैन के चलाउँदी र'छ फोनमा त्यल्ले ? ---बूढाले उत्सुक हुँदै सोध्छन् ।

खै ? फेसबुक भन्छन् । सप्पै गर्न मिल्छ रे त्यसमा । ---गफाडी कान्छा बडो जान्ने हुँदै बोल्छ ।

कस्तो सप्पै गर्न ? ---बूढा अझै जिज्ञासु हुन्छन् । बूढी पनि उत्सुक हुँदै गफाडी कान्छालाई हेरिरहन्छिन् । गफाडी कान्छा अझै जान्नेजस्तो बनेर बोल्न थाल्छ---

एऽऽऽऽ आफ्नो फोटो राखेर अरुलाई देखाउन मिल्छ रे । त्यहीँभित्रबाट अरुलाई चिठठी पठाउन नि मिल्छ रे ।

हाम्रो छोराले नि फोन किन्नुस बा भनेको थियो । हाम्लाई चलाउन आउन्न भनेर नकिनेको । बरु चिठठी नै पठा भनेर लाइदे'को छु । ---बूढाले भन्छन् ।

छिटो पढेर सुना त गफाडी । के लेख्याछ ? ---बूढीले ताकेता गर्छन् ।

के लेख्या होला र ? ---गफाडी कान्छाले यति भन्दै चिठ्ठी खोल्छ अनि पढ्न थाल्छ । उसको आवाज चर्को र झोँक्किएको सुनिन्छ---

पूजनीय बाबाआमा सेवाढोग । सञ्चै छु । तपाईँहरुलाई पनि सञ् चै होला भनी आशा गरेको छु । परदेश साह्रै दुःखको ठाउँ रहेछ । न खाने समयको ठेगान न सुत्ने समयको । न सुरक्षा छ न त भनेजस्तो कमाई । अस्ति भर्खरै एकजना सँगै काम गर्ने साथीलाई बाटोमा हिँडिरहेको बेला पछाडिबाट आएको मोटरसाइकलमा बसेका मान्छेहरुले हेल्मेटले हानेर टाउको फुटालिदिए । नौदिनसम्म अस्पतालमा राख्दा पनि बाँचेन । भर्खर बिहे गरेर आ'को छु भन्थ्यो, बिचरा म¥यो । हामीभन्दा दुईवर्ष अगाडि आएको एकजना रुकुमको साथी सुतेको सुत्यै भएर म¥यो । साँझ सँगै खाना खाएर एकछिन भलाकुसारी गरेर सुतेको मान्छे बिहान हामीले थाहा पाउँदा मरिसकेको थियो । एउटै कोठामा सुतेकाहरुले पनि ऊ छटपटाएको थाहा पाएनन् । कति साथीहरु मेशिनमा परेर अपाङ्ग भएका छन् ।

कहिले बसमा ड्राईभरले गाली गर्छ । कहिले कम्पनीमा सुपरभाइजरले दुःख दिन्छ । काम गर्ने ठाउँमा झेल्नुपर्ने सास्ती त के लेख्नु ? कम्पनीले तलब रोकेर दुःख दिन्छ । अनेक बहाना बनाएर पैसा काट्छ । बस्ने होस्टेलमा उस्तै दुःख छ । बाख्राको खोरजस्तो ठाउँमा बीस पच्चिसजना कोच्चिएर बस्नुपर्छ ।

कत्रो सपना देखेर परदेश आएको थिएँ । एउटा सानो चिटिक्क परेको पक्की घर बनाउँला । बाआमालाई हावा वारपार गर्ने कोठामा राखुँला । कोठामा एउटा ठूलो रेडियो राखिदिउँला । बगैँचा सजाउँला । कुकुरबिरालो पालुँला । सपना अधुरै रहन्छ कि भनेर डर लागिरहेको छ ।

बाबा आमा, अरु धेरै के लेखुँ र ? परदेशको कुरा यस्तै छ । आफ्नै देशमा नअटाएका हामीलाई परदेशले किन पो माया गरोस् र ? घृणा र अपमान सहेर बाँच्नुपरिरहेको छ । हाम्रो पीडा देखाउने ठाउँ यहाँ कतै छैन ।

.......

यति पढिसकेर गफाडी कान्छाले टाउको हल्लाउँदै बूढाबूढीलाई आँखैको ईशारामा भन्छ--- देख्यौ ? देख्यौ हैन छोराको गति ?

अल्लि सुस्तरी पढ्न सक्दैनस् ? ---बूढाले झोँक्किँदै सोध्छन् । गफाडी कान्छा झन चिच्याउँछ---  
यस्तै लेख्या छ त मैले के गर्नु ? बिग्रेछ तिमीहर्को छोरा । यस्तो रिसाएर लेख्ने हो चिठ्ठी ? अझ आफैलाई जन्म दिने बाउआमालाई ?

बूढा र बूढी मुखामुख गर्छन् । त्यसपछि दुवैको नजर भूईँतिर झुक्छन् । एकछिनपछि बूढीचाहिँले गफाडी कान्छातिर हेर्दै सोध्छिन्--- साँच्चै त्यसले यस्तै रिसाएर लेखेको छ ?

यस्तै त लेखेको छ नि ? सम्झाओ तिम्रा छोरालाई । सुन्यौ हैन ? कस्तरी झोँक्केको छ बाउआमासित ? अलिकति नरम भएर लेख्या भए नि त्यसको के जान्थ्यो ? कालीलाई त चिल्लो घसेर लेखेको होला । मलेसिया जाने मान्छे सप्पै यस्तै हुन् । म गएँ अब । ---भन्दै गफाडी कान्छा आफैले ढोका खोलेर बाहिर निस्कन्छ । यतिञ्जेलको हल्ला अब गहिरो शान्तिमा परिणत हुन्छ । बूढा र बूढी शीर झुकाएर केहीवेरसम्म उभिइरहन्छन् । त्यसपछि बूढा पिँढीमा थचक्क बस्छन् । बूढीचाहिँ पनि बूढालाई भर दिँदै सँगै बस्छिन् । लौरो एकातिर राख्दै बूढाले लामो सुस्केरा काढ्छन् । बूढीचाहिँले बूढाको अनुहारमा हेर्दै सोध्छिन्--- हाम्रो छोरा हामीसित यस्तरी किन रिसा'को होला बूढो ?

**बूढा---** तेरै छोरालाई गएर सोध् । उसैले जानोस् । ---बूढाको स्वर चर्को तर काँतर सुनिन्छ ।

**बूढी---** छोरा त तिम्रो पनि त हो नि ।

बूढा केही बोल्दैनन् । स्याँस्याँ गर्दै ठूलो आवाजमा सास फेरिरहन्छन् ।

बूढी बोल्छिन्---  
अझै एकफेरा कसैलाई पढ्दिन भनम् न । त्यो गफाडी कान्छाको त विश्वासै लाग्दैन मलाई ।

**बूढा---** जा ढोका खुला राख् । बाटामा कोही हिँडेको देखिए त्यसलाई बोलाउनू भित्र ।

बूढी उठेर ढोका खुला राख्छिन् र फर्कन्छिन् ।

खाइनखाई त्यल्लाई हुर्काएर आज गफाडी कान्छाका अगाडि यत्रो बेज्जत गरो त्यल्ले । गाउँभरि फैलाइसक्यो होला गफाडीले । ---बूढाले रुन खोजेको बोलीमा भन्छन् ।

सानो हुँदा मर्ला भन्नी डर ठूलो भएसी मार्ला भन्नी डर । ---बूढीपनि रुन खोज्छिन् ।

अल्लि राम्ररी लेख्न सक्थ्यो नि त्यल्ले चिठठी । किन रिसाउनै परेको ? ---बूढा ।

त्यै त नि । कस्तो भयो होला है हाम्रो छोरा ? सानोमा कति ज्ञानी थियो । ---बूढी कल्पनामा डुब्छिन् ।

कस्तो हुने नि ? ईः यस्तै त भएछ नि । ---बूढाले हातको चिठ्ठी पट्याएर खल्तीमा राख्दै भन्छन् । उनको चर्को बोली सुनेर बूढीको कल्पना भताभुँग हुन्छ ।

*पर्दा खस्छ ।*

०००

अघिजस्तै बसेर बूढाले साप्रामा खिप्दै डोरी बाटिरहेका देखिन्छन् । बूढीचाहिँले कपाल कोरिरहेकी हुन्छिन् । ढोका खुलै देखिन्छ । ढोकाबाहिरबाट कसैको आवाज आउँछ---  
को छ बूढो घरमा ?

को हुने नि ? बूढो घरमा बूढाबूढी छौँ । को हो ? भित्रै आए हुन्छ नि । ---बूढा यति भन्दै आगन्तुकलाई स्वागत गर्न लौरो टेक्दै ढोकातिर जान्छन् । आगन्तुक बूढाको पछिपछि घरभित्र पस्छ । बूढाले हतारिँदै खल्तीमा हात हाल्छन् र चिठ्ठी निकाल्छन् । त्यसपछि बूढीतिर हेर्दै उसरी नै हतारिँदै भन्छन्---  
खै पानी ल्याएर दे न पाहुनालाई ।

बूढीले अम्खोरामा पानी ल्याएर आगन्तुकलाई दिन्छिन् । पानी पिइसकेपछि आगन्तुकले सोध्छ---  
अनि सबै ठीकठाक हुनुहुन्छ नि हैन ?

हामी त ठीकै छौँ बाबु तर हाम्रो छोरालाई के भयो कुन्नि ? ---बूढीले भन्छिन् ।

**आगन्तुक---** किन ? के भयो र ? कहाँ हुनुहुन्छ तपाईँका छोरा ?

**बूढा---** मलेसिया गा'को छ । नजा भनेको मानेन र बटारिँदै गयो । आज चिठ्ठी आइपुग्या छ । ईः हेर्नुस् त । ---चिठ्ठी आगन्तुकलाई देखाउँछन् ।

**आगन्तुक---** के लेख्नुभा'रै'छ त ? सबै ठिकै होला नि त ?

**बूढी---** बाबुले एकफेरा वाचीदिनुभए हुन्थ्यो ।

**आगन्तुक---** ए ए पढ्नु पर्ने भयो हैन त ?

**बूढा---** हो बाबु हो । लौ न । मेरा आँखाले ठम्याउँदैनन् ।

आगन्तुकले चिठ्ठी खोलेर पढ्न थाल्छ । उसको मधुर आवाज घरभरि छरिन्छ । उसको आवाजमा बूढाबूढी लठ्ठिँदै जान्छन् । आगन्तुक चिठ्ठी पढीरहन्छ---  
पूजनीय बाबाआमा सेवाढोग । सञ्चै छु । तपाईँहरुलाई पनि सञ् चै होला भनी आशा गरेको छु । परदेश साह्रै दुःखको ठाउँ रहेछ । न खाने समयको ठेगान न सुत्ने समयको । न सुरक्षा छ न त भनेजस्तो कमाई । अस्ति भर्खरै एकजना सँगै काम गर्ने साथीलाई बाटोमा हिँडिरहेको बेला पछाडिबाट आएको मोटरसाइकलमा बसेका मान्छेहरुले हेल्मेटले हानेर टाउको फुटालिदिए । नौदिनसम्म अस्पतालमा राख्दा पनि बाँचेन । भर्खर बिहे गरेर आको छु भन्थ्यो, बिचरा मरयो । हामीभन्दा दुईवर्ष अगाडि आएको एकजना रुकुमको साथी सुतेको सुत्यै भएर मरयो । साँझ सँगै खाना खाएर एकछिन भलाकुसारी गरेर सुतेको मान्छे बिहान हामीले थाहा पाउँदा मरिसकेको थियो । एउटै कोठामा सुतेकाहरुले पनि ऊ छटपटाएको थाहा पाएनन् । कति साथीहरु मेशिनमा परेर अपाँग भएका छन् ।  
कहिले बसमा डाईभरले गाली गर्छ । कहिले कम्पनीमा सुपरभाइजरले दुःख दिन्छ । काम गर्ने ठाउँमा झेल्नुपर्ने सास्ती त के लेख्नु ? कम्पनीले तलब रोकेर दुःख दिन्छ । अनेक बहाना बनाएर पैसा काट्छ । बस्ने होस्टेलमा उस्तै दुःख छ । बाख्राको खोरजस्तो ठाउँमा बीस पच्चिसजना कोच्चिएर बस्नुपर्छ ।

कत्रो सपना देखेर परदेश आएको थिएँ । एउटा सानो चिटिक्क परेको पक्की घर बनाउँला । बाआमालाई हावा वारपार गर्ने कोठामा राखुँला । कोठामा एउटा ठूलो रेडियो राखिदिउँला । बगैँचा सजाउँला । कुकुरबिरालो पालुँला । सपना अधुरै रहन्छ कि भनेर डर लागिरहेको छ ।

बाबा आमा, अरु धेरै के लेखुँ र ? परदेशको कुरा यस्तै छ । आफ्नै देशमा नअटाएका हामीलाई परदेशले किन पो माया गरोस् र ? घृणा र अपमान सहेर बाँच्नुपरिरहेको छ । हाम्रो पीडा देखाउने ठाउँ यहाँ कतै छैन ।  
.......

चिठ्ठी पढिसकेर आगन्तुक "ल म गएँ है" भन्दै बाहिर निस्कन्छ । छोराको चिठ्ठी सुनेर भावुक बनेका बूढाबूढीले स्वर खोलेर "हुन्छ जाऊ" भन्न पनि सक्दैनन् । चुपचाप उभिन्छन् । बूढाले सुस्तरी हात उठाएको मात्र देखिन्छ ।  
केहीवेरपछि बेहोशीबाट होशमा फर्केजस्तो गर्दै बूढा चिच्याउँछन्---

**बूढा---** कहाँ रिसा'छ ? खै ? कहाँ रिसा'छ मेरो छोरा ?

**बूढी---** बल्ल मेरो छोरा ? अघिसम्म त तेरो छोरा थियो त ?

**बूढा---** भैगोन्त । लु तेरो पनि भयो । भयो ? कहाँ रिसा'को र'छ र ? अघि गफाडी कान्छाले पढ्दा किन रिसा'जस्तो सुन्या हाम्ले ? हँ बूढी ?

**बूढी---** त्यै त भन्दैछु म । हाम्रा कानले नि अब धर्म छोडेजस्तो छ बूढा । हाम्रो छोरा हामीसित किन रिसाओस् र ?

बूढा खुसीले लौरो एकातिर राखेर नाच्न थाल्छन् । नाच्दै गर्दा लर्खरिँदै भूईँमा उत्तानोचित् हुन्छन् । बूढीले आत्तिँदै उठाउँछिन् र भन्छिन्--- लौरो किन राख्नुपरेको होला यी बूढालाई ?

**बूढा---** जे भा' नि हाम्रो सहारा हो । हाम्रो टेक्ने लट्ठी उही त हो । हाम्रो भन्नु अरु के छ र ? को छ र ?

**बूढी---** हो नि त । ऊ घरमा भइदिया' भए तिम्ले यस्तरी चङरङ्ग पनि हुनुपर्ने थिएन । ---बूढीले अघि बूढा लडेकोतर्फ ईशारा गर्छिन् ।

त्यही समय गाउँ डुलेर फर्केको गफाडी कान्छा भित्र छिर्छ र चिच्याउँछ---  
बिगा¥यौ । तिमीहर्ले छोरा बिगा¥यौ । किन पठाउनु परेको मलेसिया ?

के भनिस् ? हाम्रो टेक्ने लठ्ठीलाई बिग्रेको भन्नी तैँले ? मनपरी भन्छस् ? ---बूढी झम्टँदै गएर गफाडी कान्छाको कान समातिदिन्छिन् ।

हाम्रो सहारालाई तैँले बिग्रियो भन्नी ? लु खा । तँलाई बज्जे । ---भन्दै बूढाले आफ्नो लौरोले उसको ढाडमा हिर्काउँछन् । गफाडी कान्छा "ऐया ऐया" गर्दै निस्केर भाग्छ ।

*पर्दा खस्छ ।*

०००

बूढा र बूढी अगेनोको छेउमा आगो तापेर बसिरहेका हुन्छन् । त्यही समय कसैले ढोकाबाहिरबाट बोलाउँछ---

काका ? ए काका ? ....... काकी ?

को हो ? ---भन्दै बूढाचाहिँ ढोकातिर लम्कन्छन् । बीच बाटैमा लड्छन् । बूढीले छिट्छिटो लौरो ल्याएर आउँछिन् र बूढालाई उठ्न सघाउँदै कराउँछिन्---

लौरोविना कतै नहिँड भन्छु, मान्ने हैन । अझै पच्चिस वर्षे सम्झन्छौ होला आफैलाई !

बूढीको हातको भरमा उभिँदै बूढाले जिस्कन्छन्---

सम्झिन्छु त अनि । मन बूढो हुने भा' पो ?

बूढाले बूढीको अनुहार ताकेर हेरिरहन्छन् । ढोकाबाहिरबाट बोलाएको आवाज अघिभन्दा चर्को सुनिन्छ---  
ढोका खोलौँ त काका ? ए काकी ?

बूढीले धकेल्छिन् । बूढा ढोकानिर पुग्छन् र सोध्छन्---  
---को हो ?

---म हो के काका । म विरे ।

---ए ए विरे हो ? कहिले आइस् विदेशबाट ? हाम्रो छोरासँग भेट हुन्थ्यो कि नाईँ ? तँपनि मलेसिया हैन र गाको ? ---बूढाले ढोका खोल्नै बिर्सन्छन् ।

बूढी भित्रबाट कराउँछिन्--- ढोका नखोलेर के सोधिरा'को हो ? यो बूढो पनि बरै .... ।

बूढा आफ्नी बूढीतिर फर्कँदै बोल्छन्---

आ ... खोलम्ला नि । के को हतार छ र ?

अनि ढोकाको चुकुलमा हात राख्दै फेरि सोध्छन्---  
कहिले आइस् तँ ?

म हिँजो साँझ आ'को काका । ढोका खोल्नुस् । मैले तपाईँको लट्ठी ल्याइदिएर आ'को छु । तपाईँको सहारा । ---बाहिरबाट आवाज आउँछ ।

बूढा झसङ्ग हुन्छन्, फुरुङ्ग हुन्छन् । ढोका खोल्न छाडेर फेरि भित्र फर्कन्छन् र उत्साहित हुँदै बूढीसँग भन्छन्---  
सुनिस् ? सुनिस् तैँले ? हाम्रो छोरो आयो । हाम्रो सहारा । हाम्रो लट्ठी । सुनिस् हैन तैँले ?

त्यसपछि बूढा र बूढी एउटै लौरोमा झुत्ती खेल्दै ढोकातिर हान्निन्छन् ।

हतारिँदै ढोका खोल्छन् । विरे भित्र पस्छ । उसले एउटा सानो झोला भिरेको छ । बूढाबूढीले केही खोजेझैँ उसको वरिपरि हेर्छन् । विरे पिँढीमा आएर बस्छ । बूढीचाहिँ उसको अगाडि आएर उभिन्छिन् र "पानी पिउँछस्" भनी सोध्छिन् । विरेले मुण्टो हल्लाउँछ । बूढी गाग्रोतिर लम्कन्छिन् ।

बूढाचाहिँ केहीवेर ढोकानिर उभिएर बाहिर हेरिरहन्छन् । शीर झुकाउँछन् । फेरि उठाउँछन् र बाहिर हेर्छन् । दुईतीन पटक यो क्रम दोहोरिन्छ । त्यसपछि मनले खप्नै नसकेर उनी ढोकानिर जान्छन् र शीर मात्र ढोका बाहिर निकालेर चियाउँछन् । त्यतिले पनि मन मान्दैन र उनी ढोकाबाट बाहिरै निस्कन्छन् । उनको हाउभाउमा कसैलाई खोजेको प्रष्ट देखा पर्दछ । उनले आफ्नो छोरालाई खोजिरहेका हुन्छन् । विरेलाई गिलासमा पानी दिएर बूढीले पनि ढोकातिर पुलुक्क पुलुक्क हेरिरहन्छिन् । बूढा निराश मुद्रामा बाहिरबाट भित्र छिर्छन् । ढोकामा चुकुल लगाउनुअघि एकपटक अझै टाउको निकालेर बाहिर हेर्छन् । चुकुल लगाएर केहीवेर शीर झुकाएर टोल्हाउँछन् । त्यसपछि विरेसँगै पिँढीमा बस्न आइपुग्छन् । लौरो एकातिर हुत्याएर फाल्छन् ।

पानी पिइसकेर विरेले बडो रहस्यमयी भावमा आफुले बोकेको झोला खोतल्न थाल्छ । बूढाले छेउमा बसेर अनि बूढीचाहिँले पर अगेनो छेउमा उभिएर विरेलाई उत्सुक नजरले हेरिरहन्छन् । विरेले झोला खोतलखातल पार्न केही समय लगाउँछ । धेरैवेरपछि बल्ल उसले केही चिज झोलाबाट बाहिर निकाल्छ । त्यो चिज छोटो अनि सानो आकारको छ । त्यसलाई बूढाको हातमा थम्याउँदै विरेले भन्छ---  
लौ समात्नुस् तपाईँको सहारा । तपाईँको लट्ठी ।

हैन के भन्छ यो ? ---भन्दै बूढाले त्यो चीज आफ्नो हातमा लिन्छन् । एकछिन ओल्टाइपल्टाइ पार्छन् । के चीज हो भनेर चिन्न नसकेपछि सोध्छन्---

के हो विरे यो ? के हो यस्तो ?

विरेले मुस्कुराउँदै त्यस रहस्यमयी चीज आफ्नो हातमा लिन्छ । बूढा उत्सुक बन्दै विरेको नजिक आउँछन् । बूढीपनि परबाट वरवर सर्दै विरेको छेउमा आइपुग्छिन् । विरेले त्यस चीजलाई दुईतिर समातेर अलिकति बल गरेर तान्छ । त्यो एउटा टेक्ने लट्ठी हुन्छ । हात राख्ने ठाउँमा घुम्रेको । फोल्डिङवाला लट्ठी । विरेले त्यस लठ्ठीलाई उठेर टेक्दै बूढाको हातमा राखिदिन्छ र भन्छ---  
---तपाईँको लट्ठी । तपाईँको सहारा । छोराले पठाइ दे'को ।

त्यसपछि विरे 'गएँ म' भन्दै बाहिर निस्कन्छ । बूढा र बूढी मौन त्यहीँ उभिइरहन्छन् । उनीहरुको अनुहारमा हतप्रभ बनेको भाव खेल्छ । मन दुखेर बोली पनि निस्कन सकिरहेको हुँदैन ।

बूढा पुर्पुरोमा हात राखेर थचक्क बस्छन् । आँसुमा चुर्लुम्म डुबेको उनको आवाज सुनिन्छ---  
हाम्रो सहारा हाम्रो लट्ठी ऊ आफै हो । यति कुरा उसलाई किन था' नभा' होला ?

**बूढी---** उसको पनि त बाध्यता होला । उसको पनि समस्या होला । नत्र घरको माया त उसलाई पनि त लाग्दो हो ।

**बूढा---** बारी बाँझै राखेर परदेशमा दुःख पाउन कसले पठा'छ त्यल्लाई ?

**बूढी---** आउनेछ बूढा । दुःख नमान । हाम्रो छोरो फर्केर आउनेछ । आखिर हामीलाई सुख दिन भनेरै त ऊ परदेश गएको छ ।

**बूढा---** अनि हामीले रातदिन खुब सुख पाएका छौँ । ---बूढाको बोलीमा कसो कसो कटाक्ष प्रकट हुन्छ ।

बूढी बोल्दिनन् । बूढाकै क्रन्दनजस्तो बोली सुनिन्छ फेरि---  
सबै कुरा लुटेको छ परदेशले । पारिवारिक माया र लगाव, समाजको आत्मीयता सबै खोसेको छ परदेशले । हाम्रा सबै सबै सम्बन्धहरुलाई अप्ठ्यारोमा पारिदिएको छ परदेशले ।

अनि बूढा र बूढीले एकअर्कालाई सम्झाएको, मन बुझाएको अनि एकअर्कालाई भर दिएर उठाएको दृष्य देखिन्छ । उनीहरुको गुनगुन सुनिन्छ तर अस्पष्ट ।

*पर्दा खस्छ ।*

०००

समयको क्रम चलिरहन्छ ।

रात हुन्छ । दिन हुन्छ । जाँतो पिस्ने र रोकिने निरन्तरता उस्तै छ । दुःखका साथ पानीको गाग्रो बोकेर आउने बूढीको दैनिकी उस्तै छ । लट्ठीविना हिँड्दा पाहा पछारिएझैँ पछारिने बूढाको नियति उस्तै छ ।

घरमा बढारकुढार, भातभान्सा, आगो धूँवा र काँसो, अतीतको याद, छोराको सम्झना, थोरै हाँसो र केही रुवाई चलिरहन्छ ।

त्यही समय कुनै दिन बाहिर मानिसहरुको कल्याङमल्याङ सुनिन्छ । केही मानिसहरुले ढोका खोल्ने आग्रह पनि गरेको सुनिन्छ । बूढा र बूढीले व्यग्र हुँदै ढोका खोल्छन् । चारजना मानिसले काँधमा एउटा कफन--बाकस बोकेको बाहिरको उज्यालोमा छर्लँङ्गै देखा पर्छ ।  
छाती ढक्क हुन्छ बूढीको । उनी डराउँदै एक पाईला पछाडि सर्छिन् र काँतर नजरले बाहिर हेर्छिन् । बूढाको नजरमा र हाउभाउमा हैरानी र हतार देखिन्छ तर उनी मौन छन् । त्यही समय कुनै मानिसले कारुणिक र भावुक स्वरमा भन्छ---  
---तपाईँहरुको लट्ठी भाँचियो । तपाईँहरुको सहारा ..... ....

ऊ पूरै बोल्न पनि सक्दैन ।

कहालिँदै बूढी भूईँमा ढल्छिन् । बूढाको शरीर पनि थर्थर काँप्न थाल्छ । उनी ढोका समातेर थामिन्छन् । बाहिर मानिसहरुले कफन--बाकसलाई भूईँमा राख्छन् । बूढा पनि थचक्क भूईँमा बस्छन् । उनको अनुहारमा लाचार, निरिह र विवश भाव छचल्कन थाल्छ । बूढी शिथिल भएर रुन पनि नसकेर ढलेकी हुन्छिन्, बूढाचाहिँ कुहिनोमा अनुहार लुकाएर बालकझैँ रुन थाल्छन् ।

बाहिर मान्छेहरुको कल्याङमल्याङ उस्तै छ । बूढाको रुवाई जारी छ । बूढीचाहिँको होश फर्केको छैन । त्यही समय पाश्र्वमा कतै एउटा गीत बज्न थाल्छ---

*दुःख कष्ट विमारले तिम्लाई पनि छुँदो हो*  
*दुःख पर्दा तिम्रो पनि मन मुटु रुँदो हो*  
*तिमी थियौ हाम्रो लट्ठी तिमी थियौ सहारा*  
*सहारा त तिम्लाई पनि चाहिएको हुँदो हो*  
*......*

*पर्दा खस्छ ।*

०००

**०समाप्त०**

**(गन्तव्य मासिक, अगष्ट २०१६ मा प्रकाशित)**

(स्रोत : **रचनाकारको [ब्लग](https://sirukharke.blogspot.com)बाट सभार**)
