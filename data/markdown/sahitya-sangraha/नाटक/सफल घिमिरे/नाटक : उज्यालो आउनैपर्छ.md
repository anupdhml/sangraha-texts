---
title: नाटक / उज्यालो आउनैपर्छ
author: सफल घिमिरे
genre: नाटक
language: नेपाली
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%a8%e0%a4%be%e0%a4%9f%e0%a4%95-%e0%a4%b0%e0%a4%99%e0%a5%8d%e0%a4%97%e0%a4%ae%e0%a4%9e%e0%a5%8d%e0%a4%9a/%e0%a4%a8%e0%a4%be%e0%a4%9f%e0%a4%95/
---

**प्रथम दृश्य**  
\[नाटक माचनको लागि वृत्त र वृत्तभित्र नेपालको अलि चाक्लो नक्सा ... सुत्रधारको प्रवेश\]

सुत्रधारः प्रत्येक नेपालीहरु जन्मिने बित्तिकै टाउकोमा १२ हजारको ऋण बोकेर जन्मिन्छन् र त्यो ऋण तपाई हाम्रो थाप्लोमा पनि अझै छ । भष्ट्राचारले व्याप्त तर सुशासनको अभावमा देश पिरोलीईरहेको छ । यो नाटक एउटा मध्यग्रामिण वा भनौं अर्धशहरी परिवेशमा आधारित रहेर तयार पारिएको छ । नाटकको पात्रहरु बुबा, आमा, नानु, इमान, रोशन सबै हामी भन्दा टाढाका होइनन् । तपाई हाम्रै जस्तै गरिबीमा पिल्सीएको परिवारमा जागिर खोज्दै गरेको रोशनको कथा, भोकी नानुको कथा, दुःखी बाबुको कथा, यिनै-यिनै कथाहरु लिएर शुरु हुन्छ नाटक-उज्यालो आउनैपर्छ...!!\[दुई जना नारीहरुको प्रवेश, कपाल नमिलाइएको निधारमा रगताम्य सेतो पट्टि र कालो पहिरनमा सुँक्क-सुँक्क गर्दै मंच परिक्रमा गदै \]  
नेपथ्यबाटः भोको मान्छे को हो ?  
नारी आवाजः हजू...............र...॥!  
नेपथ्यबाटः गरिब भन्या को हो ?  
नारी आवाजः हजू.........र...!  
नेपथ्यबाट: अन्यायले पिल्सीएको को हो ?  
नारी आवाजःहजू...............र...!  
खण्ड-खण्ड आवाजहरु: आमा...............। लुटियो............भत्कीयो.........विगि्रयो......।  
आमा ......!! ए आमा .........!!  
नाशियो......। सखापै भयो.........॥ सर्वश्व गयो.........। कहिल्यै नफेरिनेभो............आमा......॥ \[बाहिरिन्छन्\]  
\[सुँक्क-सुँक्क रुँदै सानी बच्चीको प्रवेश पछि पछि आमा\]

आमाः किन रोएकि नानी यति बिहानै यस्तो डाँको छोडेर ............।  
छोरी: आमा भोक लाग्यो । .........\[जाडोले काम्दै\]  
भोक लाग्यो आमा .........। साह्रै भोक लाग्यो............  
आमा: बजारमा अभावका अभाव छन् छोरी ......॥ नाका जति सबै बन्दछन् -भएका समानजति पनि हुनेखानेले लुकाए -- तिम्लाई हाम्लाई उधारो पत्याउने पनि छँदैछैनन् ।  
छोरी: अनि हामीले कैल्यै नखाने आमा ?  
आमा: महंगीले मार्याछ नानु ......... भरे सम्म त भोक खप्नै पर्छ ।  
\[छोरी अविश्राम यताउता असन्तुष्टिको भावले भौतारिइरहन्छे .... छेउबाट अर्को पात्रको प्रवेशसुकिलो कपडा लगाएकोदौरासुरुवाल त्यसमाथि कोट र कालो भादगाउँले टोपी पेट अलिकति अघि आएकोबडो ढुक्क र गौरवान्वीत पात्र\]  
\[आमा झूकेर नमस्कार गर्दछिन् ऊ गर्वले गह्रुँगो भएर नमस्कार फर्काउँछ ।\]  
आमा: नमस्कार साप !  
इमान: ठीक छ ! ठीक छ ! इमानको जमानलाई दुनियाँले सम्मान गरेको छ बेइमान हैन । इमान हो मेरो नाम ।  
छोरी: त्यो पेट किन त्यत्ति ठूलो भएको \[एकछिन विश्राम\] धेरै भात खाएर हो ?  
इमान: हैन .........। नचाहिने कुरा गर्छे ।  
छोरी: अनि के त धेरै पैसा खाएर हो ?  
इमान: हैन के भन्छे यो ?  
आमा: छोरी नकरा तँ -- चुप लागेर बस् -- ठुलो मान्छेसँग यसरी कुरा गर्ने हैन ।  
छोरी: इन्कार गदै अँ- मैले बुझें- मैले बुझें...तपाँइले धेरै खाएर हाम्लाई खान नपुगेको हो ।  
आमा: तँ खुरुक्क भित्र जान्छेस् कि .........। .........मालिक .........केट्केटी मान्छे ......  
इमान: ल ल ठीक छ -- अल्लि ठाँउमा राख्नु । अनि धने खोइ त ?  
आमा: उहाँ भित्रै हुनुहुन्छ । एकछिन है । म पठाइहाल्छु । ..... ए रोशन का बा ! रोशन का बा !  
भित्र पस्छे ।  
बाबु: ओहो ! यो आँगन किन दुखी छ भन्थे तपाइले टेक्नु भो मेरो अहोभाग्य भो इमान् साप्  
इमान्: धेरै नफूर्काई धने धेरै नफूर्काई -- दशैंको खर्च भनेर पैसा मागिस् ;त्यसको व्याज, व्याजको स्याज, स्याजको पनि प्याज निस्कने बेला भैसक्यो । खै अ´ तिर् याछैनस् इमानको जमानलाई दुनियाँले सम्मान गरेको छ बेइमान होइन हेर ।

बाबु : काँ हुनु हजुर मुन्टो नुघाउँदै बाउले कमाउला भनेर नाम धने राखिदिए कमसेकम कागजको नोठ नकमाए पनि जमानको चाहिँ धनि छु- छोराले नोकरी थाल्ने बित्तिकै चुक्ता गर्छु साप् ।  
\[छोराको प्रवेश\]  
छोरा: बा के को नोकरीको कुरा हुँदैछ यहाँ ?  
बाबु: तेरै नोकरी हो -- ऊ चिनिस् इमान साहेब्लाई त्यहि अड्डाको हाकिम क्या त । तैले निवेदन दिदा वहाँकै हैन ?  
छोरा: ए......॥ सर नमस्कार !  
बाबु: साप् यस्तै छ छोरा.........॥  
इमान्: पाखुरामा समाउँदै दह्रो छ छोरो अलि अलि लगानी गर्ने गर छोरो माथि- निवेदन दिया रै छम हेरिहाल्छु नि ।  
बाबु: एकदमै फस्ट किलास छ साप् । सानैदेखिको टाठो । सबैलाई अखबार पढेर सुनाउने यै हो । सटिपीकेट पनि राम्रा राम्रा छन् । जसै गर्नु पर् यो हजुर ।  
इमान्: अरु म भन्न सक्दिन, राम्ररी कुरा गर्न छोरालाई नै पठाइदे । भोलि १२-१ बजेतिर म अफिस वरपर चियापसलतिरै हुन्छु ।

**दोश्रो दृश्य**

एउटा कुर्सि, कुर्सिमाथी इमान् साप् उही पहिले कै पोशाकमा नक्सापनि उहि ...  
इमान्: सुब्वा दाजु ......। ए सुब्वा दाजु ............... कति बज्यो ?  
सुब्वाः नेपथ्यबाट सधैका झैँ हो इमान सर -- आज पनि ठ्याक्कै बाह्र बज्यो ।  
इमान: ल-ल-ल--अरु कोही हैन त्यो रोशन भन्ने केटालाई एक चोटी झट्टै भित्र पठाइ दिनुस् त ।  
सुब्वाः अरुहरु कराउलान् नि सर कुन्नी के के तन्त्र भन्छन् अहिले त...............  
इमान: मेरो गिदि त नखाउन न हो सुब्वा दाजु -- लोकतन्त्रको बाउ आए पनि क्यै लाग्दैन मलाई । खुरुक्क पठाइदिनुस् न त्यसलाई ।  
\[मनोवाद ---सोझा-साझा कर्मचारीलाई त गरिखान पनि नदिने भए हो ।\]  
\[मंचमा किशोरको प्रवेश । आएर नजिकैको कुर्सिमा बस्छ ।\]  
इमान: ए बाबु ! आइस् ?  
रोशन: छिटै छिर्न पाएँ सर । यो देशमा बेरोजगारहरु पनि कति धेरै भाका हुन ।  
इमान: छोड्दे यस्ता कुरा रोशन बाबु । चोर र बुढी औला बीच घर्षण गराउँदै तँ हामी बीच रोजगारीको मात्रै कुरा हुनुपर्छ ।  
रोशन: रोजगारि भन्नाले अक्मकाउदै मैले मेसो पाइन की तपाईले बुझ्ने गरी भन्नु भएन खै कुन्नी मैले त पत्तै पाइन त सर ।  
इमान: पत्तो तैले पाउँदै गर्छस् बाबु ! पाउँदै गर्छस् यत्तीकैमा इमानसाप्को गोजीबाट मोवाइलको घण्टी बज्छ  
इमान: हेलो हेलो.........॥ हेलो हेलो...............  
क्यै सुन्नु भएन मैले त सुनिराछु त य सुन्नुभयो ! लौ हेर मैले सुनिननी अब त............।  
\[कल काटिन्छ\]  
हरॆ ............॥हरे यो एक कल भर्दा पनि तीन कलको पैसा जान्छ । कस्तो छ भने प्रविधी हेर ।  
\[फेरी घण्टी बज्छ ।\]  
ए हेलो -हेलो ए -- सुनीयो  
हजुर -- ए हजुर ओहो एकतर्फी वार्ताहरु  
हजुर हजुर भइहाल्छ नि किन नहुनु तपाँई हामी मिलेपछी के नहुनु छ रतर पनि यि कालाकोटेहरुलाई टेबलमुनिका वार्ताकार भन्ने अनाहक आरोप लाउँछन् गाँठे ।  
तपाँइ ढुक्क हुनोस् -काम भइहाल्छ नी । ल राखे हजुर -ए अँ अँ फेरीबोल्दै  
हुन्छ हुन्छ भइहाल्छ मज्जाले हुन्छ ।  
ल त अब त साँच्चिकै राखे है । मोबाइल राख्छ  
ए बाबु मैले त तँलाई भुसुक्कै भुलेको भन्या रोशन अलि आप्ठ्यारो मानेको चेहेरामा  
इमान: ए हाम्रो कुरो कहाँ पुग्याथ्यो रे ए अँ जागिर को कुरा । खै यहि हो तम्रो कागजात  
कागजहरु क्रमशः पल्टाउँदै  
अँ --ठीक छ.........।ठीक छ ......॥ राम्रो छ.........।निवेदन दिएँ भन्या हैन  
रोशन: हो सर .........अस्तिनै पाली बुझाई सकें...  
इमान: अनि निवेदनको साथमा अरु केही दिया छौ कि छैनौ नि  
रोशन: केही भन्नाले सर ?  
इमान: म हेर्दै छु ............।  
एक छिनपछि बाबु जागिर तिमीले पाउँछौ मज्जाले पाँउछौ ।  
रोशन: सर ! मैले जागिर पाउँछु हैन  
इमान: म हेर्दैछु ............।  
एक छिन पछि बाबु जागिर तिमीले पाउँछौ  
मज्जाले पाँउछौ ।  
रोशन: सर ! मैले जागिर पाउँछु हैन  
इमान: एकदम .........।विश्वाशका साथ पाउँछौ  
रोशन: मेरी बैनीको पेट भरिन्छ हैन सर  
इमान: किन नभरिनु मज्जाले भरिन्छ ।  
रोशन: मेरो बुबाको फाटेका टोपी अनि आमाको उध्रको चोलि त फेरिन्छनी सर  
इमान: फेरीन्छ बाबु मज्जालॆ फेरिन्छ तर----  
रोशन: तर --- के सर ?  
इमान: तर लगानी गर्नुपर्छ बाबु लगानी......।  
रोशन: म त जागिर खान आएको सर किन र लगानी व्यापार गर्न त होइन । मैले बुझिन की सर  
इमान: केहि पाउनु मन छ भने केहि गुमाउन पनि सिक बाबु ......।  
यो पवित्र कुरो हो ......केहि बुभुयौ जस्तो लाग्छ ......पवित्र सहयोगलाई अर्कै नाम दिएर अपवित्र नबनाउँ बाबु । तिम्ले मलाइ केहि सहयोग गर भन्न खोज्या मात्र हो ।  
रोशन: सहयोग भन्नाले सर !  
इमान: धेरै होइन बाबु गोडा दुई...  
अन्कनाउदै अनि अलिअलि बाहिर हेर्दै त्यो के लामो लामो  
\[सुंडको आकार देखाउँदै\] हा...हा...हा...हात्ती हात्ती । गोडा पाँच सात निकुाजभित्र राख्न --  
\[खल्ती देखाउदै\] हात्तीको व्यवस्था गर मात्रै भन्या हो ।  
रोशन: सायद तपाईले पैसा भन्नुभा'हो सर !  
इमान चोर औला ओठमा राख्दै ूअँू को मुन्टो हल्लाउँछ रोशन आफ्नो ठाउँबाट जुरुक्क उठ्छ  
रोशन: म दुई छाक खान नपुगेर बाबाको सपना पुरा गर्नको निम्ती आमाको आँकांक्षा मेट्नको लागि अनि बहिनीको जिन्दगीको लागि आफ्ना सर्टिफिकेटहरु तपाइ सामु तेसा्रएको छु यो अभावै -अभावको जिन्दगी छ त्यसमा पनि जुनकारणले मैले जस्तो गरिबी हज्जारौ नेपाली दिन दुइगुना रात चौगुना गरेर भोग्दैछन् । त्यस्तो बेला कालो व्यवसायमा धकेलेर म देशलाई अझै एक पाइला पछि कसरी धकेल्न सक्छु सर ! अहँ म बाट यो हुन सक्दैन -- हुनै सक्दैन !  
मुड्कि बजाउँदै हुनै सक्दैन-हुनै सक्दैन ।

इमान: किन हुँदैन कसरी हुँदैन -- के भएर हुँदैन कताबाट हुँदैन  
रोशन: यो त सरासर भ्रष्ट्राचार हो सर । म त एउटा सच्चा नागरिक हुँ । यदि तपाई मलाई राजस्वको बिल दिन सक्नु हुन्छ भने म पैसा दिन तयार छु नत्र तपाइमाथि कारवाहि हुनुपर्छ सर ।  
इमान: \[गर्जिदै\] जा ! कहाँ जानि हो जा !कस्ले गर्छ कारवाहि मलाई तेरो बाउले गर्छ  
रोशन: मेरो बाउले होइन अब कारवाहि भनेको नेपाली जनताले गर्नेछ तपाइलाई नेपाली समाजले गर्नेछ । कस्ले ख्वाउने हो ख्वाउनुस यो जागीर भन्दै उस्को मुखमा कागजपत्र फ्यकिदिन्छ  
दुवै आ- आफ्नो तरिकाले बाहिरिन्छन्  
इमान \[रिसाउदै\]: ओ सुब्वा दाजु ! ४ बजेन भन्या ?  
सुब्वा \[नेपथ्यबाट\]: आँट्नै आट्यो साप् आँट्नै आट्यो  
\[दुवै आ- आफ्नो तरिकाले बाहिरिन्छन्\]

**\[तेस्रो दृश्य\]**

आमा कुचो बढार्दै बाबु वृत्तबाहिरै छोरी चाहि गट्टा खेल्दै रोशनको प्रवेश\]  
\[मानसिक द्धन्दको स्थीतिमा रोशन माचमा दु्रत चालले पस्दा बाबु आश्चर्यजनक तरिकाले अर्को ठाउँबाट प्रवेश गर्छन् ।\]  
बाबु: ओइ ! के भो यसलाई ?  
रोशन: म जागिर खान्न बाबा ! यो स्थीतिले म जागिर खान्न ।  
आमा: कुचो फाल्दै हैन यसले केहि विगारेछ की क्या हो ?  
बाबु: के भो यसलाई कतै हाकिम साबलाइ केहि भनेर त विगारिनस् ?  
रोशन: मैले त तिन्को केहि बिगारिन बाबा तर आज थाहा पाए तिनले तपाइँ ह हामीजस्ताको धेरै विगारेका रैछन् ।  
आमा: होइन ...। के भन्छ यो ?  
बाबा: ओइ ...। ठुलो मान्छेहरुको बारेमा यस्तो नबोल है पाप लाग्ला नि ...।  
रोशन: पाप त अव त्यसलाइ लाग्ने छ देशले अब त्यसलाई सराप्ने छ । जस्ले यो भ्रष्ट्राचार विरोधमा अनि सुशासनको पक्षमा आवाज उठाउँदैन बाबा ठुलो मान्छे हुनलाई पैसा भएर हुदैन पैसा भन्दा पनी नैतीकता हुनु पर्छ ।  
बाबु: हेर छोरा ! छेड्दे यस्ता कुरा यि कुराले ......॥  
रोशन: कुरा विचमै काट्दै ............चर्को आवाजमा एक छिन .........॥ !  
आज सम्म तपाईहरु यस धर्तीमा सयौं थोपा पसिना चुहाएर बस्नु भो तर एकै थोपा पसिना नचुहाउनेको यहा राज छ । हामी यहा नयां युगको अभ्यासमा छौ तर पनी हाम्रो तव सम्म समान विकास हुन सक्दैन जव सम्म यो भष्ट्रचाररुपी कुरीतिलाई हामी जरै देखि समुल नष्ट गर्दैनौ ।आमा ः भने जस्तै गरी सबै कुराहरु सम्भव हुदैनन् बाबु !  
रोशन: सम्भव हुदैन भन्नेहरुले नै गर्दा आज हामी प्रयास सम्म नसकेका छौ आमा.........॥अवको युग भनेको हाम्रो हो । विधिको शासन भनेको जनताको हो । तपाई हाम्रो प्रयास बाटमात्रै सवै कुरा सम्भव छ आमा...............।  
बाबु: हुन त हो छोरा .........॥ तर पनी ..................॥  
रोशन: कुरा काटेर यस्तै हो भने बाबा कहिल्यै हाम्रो जिन्दगी र जिवनशैली सुधि्रने छैनमेरा सटिफीकेटहरु सिरानीमुनी नै थन्किने छन्आमाको सपना पुराहुने छैन अनि तपाईको फाटेको टोपीपनी कैल्यै टालीने छैन बुबा कहिल्यै टालिने छैन ।  
बाबु नतमस्तक टाउको नुहाँउदै  
रोशन बहिनीको काँधमा हात राख्दै  
आइजा नानु ! तेरो र मेरो भविष्यको लागि भएपनि यो धर्तीबाट पापीहरुलाई अलग्याउनै पर्छ । अलग्याउनै पर्छ नानु अलग्याउनै पर्छ ।  
बहिनीको हात समाएर बाहिरिन्छ।  
बाहिरिदै गर्दा  
म अरु केही भन्न सक्दिन तर यदि मेरो कुरा ठिक हो भन्ने लाग्छ भने ए बाबा ! ए आमा ! आउनोस् यो महान दिशामा सँगै आघि बढ्दै जाओैं संगै यो धर्तीलाई पवित्र बनाऔ ।  
नानु: आउनोस् बाबा आमा सँगै आउनोस् ।  
बाबा आमा स्वीकाराक्ती जनाउँछन्  
बाबुआमा: पर्ख सन्तती हो हामी पनी सँगै आउँछौ अब..................  
लगत्तै हात समाएर सबै एकैचोटि लाम लाग्छ

**\[चौथो दृश्य\]**

\[क्रमबद्ध तरिकाले तिनीहरु वृत्तको एक पुरा परिक्रमा गर्दछ । परिक्रमा पुरा भएपछि\]  
रोशन: कहाँ छ भष्ट्रचार \[खोज्दै\]  
आमा: कहाँ छ अत्याचार ? \[खोज्दै\]  
बाबु: कहाँ छ गरिबी? \[खोज्दै\]  
नानु: कहाँ छ असमानता ? \[खोज्दै\]  
रोशन: हिमालतिर होला । \[नक्साभित्र पस्दै सबैजना हिमाली भेगतीर \]  
\[मिसिएका आवाजहरु\]  
ए............॥ ! ए............॥ ! ए ...............!  
भाग .........॥! भाग............! भाग............।!  
आमा: पहाडतिर होला । \[नक्साभित्र पस्दै सबैजना पहाडि भेगतिर\]  
\[मिश्रित आवाजहरु\]  
ए ...............।! ए............॥ ! ए ...............॥!  
भाग ............।! भाग............! भाग...............!  
बाबु: तराइतिर होला । \[नक्साभित्र पस्दै सबैजना तराई भेगतिर\]  
\[मिश्रित आवाजहरु\]  
ए ............... ! ए.........॥ ! ए ............॥!  
भाग ............।! भाग...............॥! भाग.........।!  
यतिबेला सम्म ४ पात्रहरु नक्साबाहिर तर वृत्त भित्रै रहँदा इमान नक्साको कुना झापा-इलाम  
(तर यहाँ स्थानले कुनै प्रतीक जनाउदैन) तिर कुर्सीमा बसेको हुन्छ ।  
नानु:अत्तासिएको एवं चर्को आवाजमा  
ए.............................. ! सबभन्दा ठुलो भष्ट्राचार त यहाँ रै छ ।  
सबैले चोरऔंलाले कुसर्ीमा वसेको इमान यहाँ समग्रमा भष्ट्रचार तर्फ फर्काएर तल माथि हल्लाइराख्छन्  
रोशन: कति आङ नाङ्गा बनाइस्÷कति पेट भोका बनाइस्÷कति धुरीभित्र गरिबीको पीडा जलाइस् ।  
बाबु: तँलाई गरेको प्रत्येक नमस्कार प्रति मलाई तिरस्कार लागेको छ ।  
आमा: तँलाई दिएको प्रत्येक सम्मान मलाई फिर्ता बोलाउन मन लागेको छ ।  
बाबु: म जस्ता किन गरिब धेरै छन् भन्थे म जस्ता किन भोका धेरै छन् भन्थे ; देश किन दुब्लाएछ भन्थें -- जिम्मेवार नागरिक भएपछि थाहा पाएँ -- तँ जस्तो समस्या पो यहाँ रैछ कुलङ्घार ।  
रोशन: मेरा बैनीहरुको गाँस खोसेर मेरा बाबु आमाको आङ रित्याएर यो आकाशेजहाज देखि धर्तीको खाल्टे सडक र भत्केको ढलसम्म छोडेनौ ............।पासपोर्टका पानादेखि हस्पीटलका औषधिसम्म छोडेनौ......  
तर अबको दिन यस्तो हुनेछ हेर तिमीलाई भोकानाङ्गागरिब बेरोजगारी उत्पीडितिहंसाले ग्रस्त भएकोघरबार विहीन भएका लुटिएकाचुटिएका पिटिएकाअनि पि\_िल्सएका कसैले छोड्ने छैनन् ।  
आमा: अब भष्टा्रचार जस्तो तत्व देशमा रहनु हँदैन...॥ अब उज्यालो आउनैपर्छ ।  
सामुहिक आवाज हो उज्यालो आउनैपर्छ÷आउनैपर्छ सबैजना इमानलाई धकेल्न थाल्छन्  
इमान: \[डराएर\] ए ............॥ ! ए............॥ ! ए ...............॥!  
विस्तारै- विस्तारै उसको खल्तीबाट पैसाका नोठहरु खस्छन् र सम्पूर्ण शरिर नक्सा भन्दा पुरै बाहिर पल्टीन्छ । अनि सबै आ-आफ्नो गति टक्क रोकेर अचल हुन्छन्  
\[लगत्तै दुई नारीको प्रवेश , रातो पहिरनमा खुशी साथ नाच्दै\]

*उठ्छ नेपाल खुल्छ नेपाल !  
तिमी हामी सबै मिले फूल्छ नेपाल !!  
तिनीहरु पनि अचल*

\[सुत्र धारको प्रवेश\]  
होसुधिन्छन् भने यो भूमिमा भष्टाचारी पनि सदाचारी बनेर अट्न सक्छन् तर भष्ट्रचार कहिल्यै अट्न सक्दैन । यो बाहिरिएको व्यक्ति इमान होइन समष्टिमा भष्ट्रचारको सिंगो रुप हो ।  
आदरणीय दर्शकबृन्द कथा यो वृत्तभित्र मात्रको हैन । यो कथा तपाई र हामी सबैका अगाडि दिन प्रतिदिन देखिने घटनाहरु हुन् । हामी साँच्चै नै उज्यालो चाहन्छौ र यदि शब्दको नया नेपाललाई व्यवहारमा परिवर्तन  गर्न चाहन्छौ भने आजै देखि जिम्मेवार नागरिक बनेर भष्ट्रचारको बिरोध र सुशासन वकालत गर्न शुरु गर्नु पर्दछ । हामी सबैमा चेतनाको मुल फुट्नै पर्छ साथीहरु चेतनाको मुल फूट्नैपर्छ ।

*\[ट्रान्सपरेन्सी इन्टरन्यासनल र प्रोपब्लिकको निम्ति २०६६  माघमा लिखित तथा  पोखराका विभिन्न स्थानमा प्रदर्शित\]*
