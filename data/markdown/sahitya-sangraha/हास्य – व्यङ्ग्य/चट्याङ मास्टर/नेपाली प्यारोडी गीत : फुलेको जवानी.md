---
title: नेपाली प्यारोडी गीत / फुलेको जवानी
author: चट्याङ मास्टर
genre: हास्य – व्यङ्ग्य
language: नेपाली
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%b9%e0%a4%be%e0%a4%b8%e0%a5%8d%e0%a4%af-%e0%a4%b5%e0%a5%8d%e0%a4%af%e0%a4%99%e0%a5%8d%e0%a4%97%e0%a5%8d%e0%a4%af/
---

*लय : बाइरोडको बाटैमा धुलो उडाउँदै*

तीर्थ जाने ए ठूली नानी  
फर्कि हेर फुलेको जवानी  
जम्का भेटैंमा, जम्काभेटैमा  
पिरती लाग्ला है मन्दिर गेटैमा ।

जागिर खाइयो, क्या हण्डर पाइयो,  
छोरा छोरी विदेशै पठाइयो,  
दुःखै गरेर, दुःखै गरेर  
अब त हाँसौं न सँगै बसेर ।

ठिटाठिटी डिस्कोमा मस्त छन्,  
केटाकेटी पढ्नमै व्यस्त छन्,  
फुर्सद पाइया छ, फुर्सद पाइया छ  
छमछमी नाच्नलाई साथी चाहिया छ ।

जिन्दगीमा धेरै थोक कमाइयो  
कति पाइयो, कति चैं गुमाइयो  
रहर बाँकी छ, रहर बाँकी छ  
खुइलेको तालुमा कपाल बाँकी छ ।

सारा जीवन अरुकै लागि भो,  
अब भने आनन्द लिनी हो,  
थाक्नु थाकियो, थाक्नु थाकियो  
काँचो थ्यो यो जीवन बल्ल पाकियो ।

*-- बत्तिसपुतली, काठमाडौं*

**(स्रोत : फित्कौली डट कम)**
