---
title: हास्य-व्यङ्ग्य / प्रज्ञा सिस्नुपानी देउसी २०७४
author: सिस्नुपानी
genre: हास्य – व्यङ्ग्य
language: नेपाली
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%b9%e0%a4%be%e0%a4%b8%e0%a5%8d%e0%a4%af-%e0%a4%b5%e0%a5%8d%e0%a4%af%e0%a4%99%e0%a5%8d%e0%a4%97%e0%a5%8d%e0%a4%af/
---

भन भन भाइ हो -- देउसिरे  
भन भन बैनी हो -- देउसिरे  
कुनै बेला हाम्रो -- देशैमा  
भ्रष्टाचारको -- केसैमा  
अख्तियार भन्ने -- राज्य थ्यो  
लोकमान भन्ने -- राजा थे  
नकुरा गरौं -- कस्ता थे  
जंगबहादुर जस्ता थे  
शिकार खेल्थे -- हेरेर  
लुतेलाई लडाउँथे -- बेरेर  
अहिले त अख्तिया -- खै कुन्नी  
बन्दुकै पड्के नि -- नसुन्नी

प्रमुखकै नाम थाहा -- पा छैन  
बस्नेत कि उठ्ने -- थाहा छैन  
नाता र गोताले -- सताए  
साला र ज्वाइँले -- बिताए

भ्रष्टाचार फक्र्यो -- फक्रिनु  
सम्धीलाई कसरी -- पक्रिनु  
अन्यौलमा हो कि -- परेका  
दायित्वबाट -- झरेका

हामी त्यसै आएनौं गोपाल सरले खटाए  
तेल भण्डाण गर्ने जमिन खोज्न पठाए ।

दुई लाख पर्ने जमिनलाई २० लाख खन खन गन्या छन्  
गोपाल सरलाई गोपाल सरले स्याबास भन्या छन् ।

अर्का गोपाल शिक्षामन्त्री डिस्को नाच नाच्दैछन्  
उठ्लास भन्दै शिक्षाकै ढाड भाँच्दैछन् ।

कर आयोग नै मारेर शर्मा महत कमाउँछन्  
कसले छुने ठाउँठाउँमा थैली चढाउँछन् ।

समाजवादी बाटोमा देउवा ईंटा थप्दैछन्  
खुमबहादुर टिकट बाँड्छन् गगन थाप्दैछन् ।

देउवाजीले ब्याटिङमा शतक हान्लान् जस्तो छ  
मन्त्रिमण्डल बोइलरको बथान जस्तो छ ।

केही मन्त्री आउनुभो, केही मन्त्री जानुभो  
सबै मन्त्री अटाउन हलै सानु भयो ।

बीबीसीमा देउवाजीले झण्डै जनता पिट्नुभो  
पत्रकारले प्रश्न सोध्दा दाह्रा किट्नुभो ।

राहत बाँड्न जानुभो हेलिकप्टर चढ्नुभो  
भषण पढ्न खोज्दा लभ लेटर पढ्नुभो ।

मै हुँ भन्थ्यो दिल्ली पनि अहिले हेर्या हेर्यै भो  
देउवाजीको कालो बोको छेर्या छेर्यै भो ।

सिस्नुपानी नेपालैका हामी कवि कलाकार नि लै लै  
प्रज्ञाको दैलो, खेल्दै देउसी भैला,  
नाच्दै आयौं छमछम ।

काठमाण्डूका खाल्डे सडक सबै सम्म पारेछन् नि लै लै  
मेट्रो पनि चलेछ, मोनो नि गुडेछ  
चढी आयौं ठमठम ।

भ्रष्टले नि चुनाव लड्ने झण्डै बन्यो नि..यम्  
विफल भयो छक्क परे दाजु राधेश्याम ।

सांसद हुन्जेल विकास बजेट छाडेपछि पेन्सन  
दुईटै गुम्यो हेर्दा हेर्दै भयो टेन्सन ।

प्रधानमन्त्री कुल्चिहाल्छन् माड्छन् आचारसंहिता  
आयोग रुन्छ हामी त हेर्छौं रमिता ।

संवैधानिक आयोग हो कि रुञ्चे लाग्या बालक  
अलिकति लाज मान देशको चालक ।

अनुदानको रासन हुम्ला जुम्ला पुग्दा कुहिन्छ  
आधा पुग्छ मुखमा आधा अन्तै चुहिन्छ ।

बाटो छैन बत्ती छैन कर्णालीका पाखामा  
फुलो रैछ राजधानीको हेर्ने आँखामा ।

पुननिर्माण सीईओ टिकट लेर कुलेलाम  
वर्षौंदेखि छाप्रोमै पीडित जिल्लाराम ।

हाम्रो देशको अर्थतन्त्र रेमिट्यान्सले धानेको  
कदर गर्न राज्यले खोइ त जानेको ?

श्रमिक सधैं सकसमा कति आउँछन् बाकसमा  
रोजगार जुटाउँ आफ्नै धर्ती आफ्नै आकाशमा ।

चुनाव आउँदा मधेसी, बाढी आउँदा परदेशी  
काठमाडौंमै भुनभुन गर्छन् मन्त्री पाएसी ।

बिहान फोरम, दिउँसो कांग्रेस, साँझ हुन्छ एमाले  
मधेस कैले बन्छ ठाकुर यस्तो पाराले ।

मधेसको मुहार फेर्न देखाउ केही गरेर  
हुन्न भलाइ दिल्लीको शरण परेर ।

भनभन साथी -- मधेसमा  
जंगली हात्ती -- मधेसमा  
डुबान र बाढी -- मधेसमा  
फोहोरका खाडी -- मधेसमा  
छुवाछुतले हान्छ -- मधेसमा  
डेंगुले लान्छ -- मधेसमा  
शीतलहर चल्छ -- मधेसमा  
तातोले पोल्छ -- मधेसमा  
भ्रष्ट र तस्कर -- मधेसमा  
सर्प र मच्छड -- मधेसमा  
बन्दुक र भाला -- मधेसमा  
विकासमा ताला -- मधेसमा  
दाइजोको दलदल -- मधेसमा  
बोक्सीको खलबल -- मधेसमा  
दशगजा सर्छ -- मधेसमा  
गोविन्द मर्छ -- मधेसमा  
देवनारायण थुनिन्छ -- मधेसमा  
भोकमरी सुनिन्छ -- मधेसमा  
खानकै दरकार -- मधेसमा  
खोई कहाँ छ सरकार -- मधेसमा
