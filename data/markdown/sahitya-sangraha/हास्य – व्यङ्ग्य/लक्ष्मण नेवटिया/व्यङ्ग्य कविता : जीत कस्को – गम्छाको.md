---
title: व्यङ्ग्य कविता / जीत कस्को – गम्छाको
author: लक्ष्मण नेवटिया
genre: हास्य – व्यङ्ग्य
language: नेपाली
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%b9%e0%a4%be%e0%a4%b8%e0%a5%8d%e0%a4%af-%e0%a4%b5%e0%a5%8d%e0%a4%af%e0%a4%99%e0%a5%8d%e0%a4%97%e0%a5%8d%e0%a4%af/
---

जनतासामु उम्मेदवारलाई बोकी दिने गम्छा,  
जातीयताको चुनावी खेती जोती दिने गम्छा,  
जोतिएको खेतमा आत्मविश्वास रोपी दिने गम्छा  
राजधानियाहरुको विलासिता छोपी दिने गम्छा  
कोही जति भट्भट्याउनुस्- फत्फताउनुस्  
चुनाव जित्न मान्नै पर्ने सदृश्य शक्ति छ "गम्छा"।

बुझिराख्नुस् यहाँ "आम नागरिक"को  
सटीक प्रतीक छ गम्छा।  
त्यसैले लगाइ जोर सारा- लाउनुस् नारा  
""जीत कस्को-गम्छाको""  
चुनावीयुद्धको हतियार छ गम्छा,  
त्यसैले यहाँ जीतको हिस्सेदार छ गम्छा।।

हार्नेको आँसु जित्नेको आँखाको अबीर  
पुछ्न मददगार छ गम्छा।  
प्रत्येक परिस्थितिमा  
दायित्व गर्छ पूरा जिम्मेदार छ गम्छा।  
धान खेतमा पगडीको शृंगार छ गम्छा  
गरीबका लागि गलहार सदाबहार छ गम्छा।

श्रमिकको स्वरूप साकार  
किसानको चम्किलो निधार छ गम्छा  
अन्यायका विरुद्ध हुंकार  
सादा जीवन भित्रको उच्च विचार छ गम्छा।  
पहाड र मधेश बीचको पर्खाल भत्काइदिने  
"भाइ फुटे गंवार लुटे"हरुलाई लत्याइदिने छ गम्छा।

तर गुणैगुणको खानी अमानी गम्छाले  
जसलाई चुनाव जितायो  
उसैका कारण जसले जयजयकार पायो  
गर्मी लाग्दा गम्छालेनै हवा खायो  
जहिले चाह्यो पगडी बनायो  
जहाँ चाह्यो भूँइमा ओछ्यायो  
मुहारको मोसो लुकायो  
धूवाँ र धूलोबाट आफूलाई जोगायो ।

उसले अब निस्के पछि मतलब  
जीतको नशामा लट्ठिएर  
बिर्सेर गम्छाले लगाएको गुण  
फेरि अर्को चुनावसम्मका लागि  
खाट मुनिको बाक्समा मिल्काइदिन यदि खोज्छ?  
याद राख्नुस् फेरि अर्को पटक गम्छाले पनि  
उसलाई घोक्रेठ्याक दिएरै छोड्छ।  
ल जाऊँ -विजयजुलुस आयो- नारा लगाऊँ  
"जीत कस्को- गम्छाको" ।

*-लक्ष्मण नेवटिया, बिराटनगर-१२  
*

(स्रोत : **रचनाकारको [फेसबुक](https://www.facebook.com/lakshamankumar.nevatia.3)बाट सभार**)
