---
title: व्यङ्ग्य निबन्ध / ए विद्यार्थी भाइ गाई लिएर कता ?
author: निर्मल भट्टराई
genre: हास्य – व्यङ्ग्य
language: नेपाली
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%b9%e0%a4%be%e0%a4%b8%e0%a5%8d%e0%a4%af-%e0%a4%b5%e0%a5%8d%e0%a4%af%e0%a4%99%e0%a5%8d%e0%a4%97%e0%a5%8d%e0%a4%af/
---

एउटा कलेज ड्रेस लगाएको विद्यार्थी गाई लिएर जाँदै थियो । सधैँ झोला बोकेर कलेज जाने विद्यार्थी आज एकाएक गाई डोर्याएर हिँडेको देखेपछि मैले सोधेँ-- "ए भाइ, आज एकाबिहानै गाई लिएर कता ?"

"कलेज हिँडेको नि !"

"कलेज रे ! कलेज जान किन गाई ? किताब कपीको झोला खै त ?"

"दाइलाई थाहा नै छैन । स्ववियुको चुनाव आउँदैछ क्या ? म पनि यसपालि स्ववियुको सभापतिको उम्मेद्वार बन्दैछु ।"

"मैले बुझिन । के स्ववियुको चुनावमा गाईको के काम ? गाईले भोट हाल्छ कि क्या हो तिमीहरुको चुनावमा ?"

"कुरा त्यसो होइन क्या ?"

"के हो कुरा भन न त ।"

ऊ भन्न थाल्यो-- "हाम्रो देश अहिले गम्भीर सङ्कटमा छ । राष्ट्रियतामाथि कालो बादल मडारिएको छ । हाम्रो पार्टीबाहेक अरु सबै पार्टीहरु राष्ट्रवादी रहेनन् । देश जोगाउन हामी अत्यन्त संवेदनशील भएर लागिपरेका छौँ । अहिले हाम्रो पढाइभन्दा देश जोगाउन चाहन्छौँ । त्यही भएर यो गाई आजदेखि हाम्रो कलेजको कम्पाउन्डमा बाँधिने छ । "

"कलेजमा गाई बाँधेर राष्ट्रियता जोगाउने ?" म अक्क न बक्क भएँ ।

उसले प्रष्ट्याउँदै भाषण शैलीमा भन्दै गयो-- "स्ववियुको चुनावमा हामी राष्ट्रवादको नारा घन्काइराखेका छौँ । नारा घन्काउँदा मात्र विद्यार्थीहरु आकर्षित नहुने भएकाले कलेजमा नेपालका राष्ट्रिय चिन्हहरुको व्यापक प्रदर्शन गर्ने हाम्रो अभियान छ । सबै कलेजतिर राष्ट्रिय झण्डा फहराइसकेका छौँ । अब क्रमैसँग अरु राष्ट्रिय चिन्ह प्रदर्शन गर्ने योजनामा छौँ । त्यही भएर आजदेखि कलेजमा गाईको प्रदर्शन गर्न लागिएको हो । हाम्रा प्रखर राष्ट्रवादी राजनेताले सम्भव भएका सबै राष्ट्रिय चिन्हहरुको कलेजमा व्यापक प्रदर्शन गर्ने आदेश दिनुभएको छ ।"

मैले आफू विद्यार्थी हुँदा स्ववियुको चुनाव सम्झेँ । त्यो बेलाको चुनाव र अहिलेको चुनावमा आएको परिवर्तन देखेर म चकित भएँ । सोचेँ तब न लोकतन्त्र, तब न गणतन्त्र ।

मैले त्यो गाई तानेर हिँड्न हतार गरिरहेको विद्यार्थीलाई फेरि रोकेर सोधेँ--"अरु राष्ट्रिय चिन्हको कलेजमा कसरी प्रदर्शन गर्छौ त भाइ ?"

"हाम्रो सङ्गठनको हिजोको बैठकबाट सबै निर्णय भइसकेको छ । हाम्रा सबै महिला साथीहरुले भोलिदेखि सिन्दूर लगाएर आउनुहुन्छ । सकेसम्म सबैलाई सिन्दूर लगाउन प्रेरित गर्नुहुन्छ । लेकतिरका साथीहरुले लालीगुँरासका स--साना रुख नै उखेलेर कलेज कम्पाउन्डमा रोप्नुहुन्छ ।"

"अनि डाँफे चाहिँ कसरी प्रदर्शन गर्ने नि ?"

"यो बारेमा हिजोको बैठकमा लामो छलफल भएको थियो । अन्त्यमा उखान टुक्काका बादशाह हाम्रा राजनेताको मुखारवृन्दबाट फुत्त समाधान निस्क्यो-- 'सकेसम्म सास, नभए लास ।'

मैले बुझिनँ ।

उसले प्रष्ट्यायो-- "भोलि नै एउटा हेलिकप्टर चार्टर गरिनेछ । हिउँमा खेलेर हुर्केका शेर्पा साथीहरुको एक टोली सगरमाथा बेसक्याम्पतिर पठाइनेछ । साथमा केही अत्याधुनिक राइफलसमेत पठाइने छन् । सकेसम्म डाँफेलाई जिउँदै समातेर ल्याएर कलेज कम्पाउन्डमा ठूलो पिँजडाभित्र प्रदर्शन गरिनेछ । सो नसके हाम्रा सार्प सुटरले डाँफेको शिकार गर्नेछन् । त्यो मृत डाँफेलाई एउटा अग्लो बाँस गाडेर त्यसको टुप्पोमा निर्वाचन अवधिभर झुण्ड्याइनेछ ।"

"अनि खुकुरी ?"  
उसले घुँडासम्म आउने मोजा सारेर एउटा ब्रान्ड न्यु खुकुरी देखाउँदै भन्यो-- "यस्ता खुकुरी हाम्रा सबै साथीहरुले बोक्नुभएको छ । चुनाव नजिकिँदै जाँदा यथोचित यिनीहरुको प्रदर्शन गरिनेछ । यो हाम्रो सबभन्दा प्रभावशाली प्रदर्शन हुनेछ । यसैले हामीलाई चुनाव जिताउनेछ ।"

चुनाव प्रचारशैलीबारे इतिवृत्तान्त सुनेपछि मलाई लाग्यो-- यिनीहरुले पक्का चुनाव जित्छन् ।  
त्यो विद्यार्थी भाइलाई अग्रिम शुभकामना दिँदै मैले अन्त्यमा सोधेँ-- "यसरी आकाश पाताल जोडेर चुनाव जितेपछि चाहिँ के गर्नुहुन्छ ?"  
एसले नअल्मलिई उत्तर दियो-- "हाम्रा महान अग्रजले गरेजस्तै हो, नेता बन्ने, गाडी किन्ने ।"  
ऊ हतारियो । भाषण गर्नुछ भन्दै गाई धपाउन थाल्यो । गाई ड्वाँ ड्वाँ कराउँदै थियो । कुन्नी किन हो, त्यो गाई कलेजतिर जान मानिरहेको थिएन ।
