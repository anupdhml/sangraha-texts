---
title: नेपाली लघु-उपन्यास / कहाँ छस् ?
author: नन्दलाल आचार्य
genre: उपन्यास
language: नेपाली
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%a8%e0%a5%87%e0%a4%aa%e0%a4%be%e0%a4%b2%e0%a5%80-%e0%a4%89%e0%a4%aa%e0%a4%a8%e0%a5%8d%e0%a4%af%e0%a4%be%e0%a4%b8/
---

**१. अधोगतिको मूल जरो : दासत्व मनोवृत्ति**

मित्र अग्नि !

आज म तँलाई मेरो सेरोफेरो घुमाउँदै छु । मलाई शब्दमा उत्रेको पाएपछि तेरो मन पनि शान्त होला भन्ठान्दै छु । तेरा मनमा उठेका हरेक प्रश्नहरूले जवाफ भेटे भने तँ पनि प्रश्नविहीन होलास् भन्ठान्छु । हेर् ! तँ मलाई अहिले केवल एक विद्रोहीका रूपमा मात्र चिन्छस् । म एक समयमा 'राजदेव' नामधारी अबुझ ठिटो पनि थिएँ भन्ने कुरामा तँ विल्कुलै अनविज्ञ छस् । आजको घडीसम्म आइपुग्न मैले दर्जनौं पटक मृत्युसँग साक्षात्कार गरेको छु । अबुझ राजदेवदेखि एक विद्रोहीसम्मको यात्रामा जीवनलाई कति वर्ष कसरी मथ्ने काम गरेँ भन्ने वृतान्त नसुनाई हुन्न । त्यसपछि मात्र तैंले आफ्नो मनलाई प्रश्न सोध्ने हो । अनि उब्जेका प्रश्नहरू मेरासामु राख्ने हो । जीवनलाई सतहीमा बुझ्न खोज्दा नै सङ्कटको घडी आउने हो । मित्र ! कुरा सुन्दै जा, मनमा पनि गुन्दै जा ! कुनै न कुनै घडीमा 'म अहिले कहाँ छु' भन्ने कुरा जरुर थाहा पाउने छस् ।

आखिरमा संसारमा सबै एकै प्रकारले आउँछन् । र, एकै प्रकारले जान्छन् । रहर हुन्छ धनी बन्ने तर गरिब बन्ने हुँदैन । कसैको मनोकाङ्क्षा होला, उच्च कुलमा जन्मने तर कथित निच कुलको हुने रहर कसैको हुन्न । अब भने दिनानुदिन परिभाषाहरू बदलिँदा छन् । एक आशलाग्दो सूर्योदय भइरहेको प्रतीत हुन्छ । तर, अझै पनि परिवर्तनको किरण महलसम्म नपुगेको आभाष भइरहेछ । अझै पनि समानताको शङ्खघोष नभइरहेको भान भइरहेछ । अझै पनि समाज एकाध शताब्दीसम्म पुरातन संस्कारकै वरपर घुमिहिँड्ने निश्चित भइरहेछ । समय भने परिवर्तनको दिशातर्फ मोडिइरहेछ । हामी भने मन पुरातनतिर र मुख आधुनिकतातिर पारिरहेछौँ । थरिथरिका जिब्राहरू हामीसँगै छन् । कुन जिब्राको प्रयोग कतिखेर गर्ने भन्ने कुराको जानिफकार हामी नै छौँ । हाम्रो मन जे भए पनि आफूलाई बचाउने रणनीति अपनाउन जान्दछौँ । यथास्थिति नै हाम्रो जप, तप र गन्तव्य हुन्छ । अनि, रूपान्तरण कहाँ पाइन्छ ? त्यसैले त मित्र मलाई आफ्ना कुराहरू गर्न गाह्रो परेको छ । मन ओछ्याउन असजिलो महसुस भएको छ ।

मित्र अग्नि ! मेरा यी शब्दहरूको भुक्तभोगी म स्वयम् हँु । भावनाको लेप लगाउनु आवश्यक ठान्दिनँ । तीतो जीवनलाई समेट्ने शब्द भेट्दिनँ । मान्छेले समयको पाठ पढ्न सिक्नुपर्ने रहेछ । आफू समाजमा समायोजित हुने हैन, समाजलाई आफू अनुकूल बनाउने हो भने हिम्मत जुटाउनु पर्ने रहेछ । हो, संसारलाई अग्रदिशामा लम्काउन आफैँले कहर काट्न पनि रहर गर्नुपर्ने रहेछ । समयले गरेको सङ्केतलाई मैले गुरुअस्त्र मानेँ । विचारले मथेको अनुभवलाई व्यवहारमा उतारेँ । मधेसको माटोले पिलाएको अमृतका बलले पहाडलाई जोड्न सकेँ । धेरैले हारेका युद्धहरू म एक्लैले धेरै पटक जितेँ । सामान्य भएर पनि पटक--पटक असामान्य जीवन विताएँ । साँच्चै भनूँ मित्र ! म धेरै पटक मान्छे नभई बाँचेँ । धेरै पटक पत्थरको जीवन धारण गरेँ । मायालाई मैले पिएको थिएँ, पचाएको थिएँ । कर्तव्यलाई मैले मूलमन्त्र ठानेको थिएँ । 'मुक्ति वा मृत्यु' मध्ये एकलाई छान्न म महायुद्धमा सरिक थिएँ ।

तँ सोच्दो होस्, बलान नदी किनाराको बालुवामा जन्मे हुर्केको, चुरे पहाडबाट बग्दै आएको पानीको भेलले चलखेल गर्ने खुरचुहिया, गरुराहा गाउँको झाँडी--झोक्रीमा लुकामारी खेल्दै बढेको यस केटोले कत्रो नै मन बनाउन सकेको होला र ! समयले यसलाई घाउ दियो । त्यसैमा मलहम पट्टी बाँध्न यसले गरुराहा गाउँलाई नै भुलिदियो । खुरचुहिया चौकको धुलौटे बाटो नै हिँड्न बिर्सिदियो । जन्मले दबेको थियो, कर्मले उक्सने रहरले आफ्नो नामलाई नै त्यागिदियो । सानो सकसले ठूलो फल प्राप्तिको सपना सजाइरह्यो । फलस्वरूप बुबाआमा, दाजुदिदीलाई उठिबास दिलायो । आफ्ना स्वजातिय भाइबन्धुको अमनचयनमा प्रश्न चिन्ह लगाइदियो । यो केटो यस्तो केटो हो जसले स्वजातिलाई धेरै दिन वृक्षमुनि सुतायो, कठोर कठगरामा उभ्याएर स्पष्टीकरणको लामो वयान दिन लगायो । आफूले त कहिल्यै सन्तोष भेटेन तर अरूलाई धरधरी रुने बनायो । र, पनि अझै न गाँसको ठेगान छ, न बासको व्यवस्था छ । सफल हुन नसक्नेले सफलताको सूत्र सिकाउँदै हिँड्नु किमार्थ उचित होइन । भएको यस्तै छ । चिप्ला कुराले मन त भरिएला तर पेट भरिन्न । क्षणिक प्रिय बन्ला तर कालान्तरसम्मको छाप्रो बन्दैन । सत्यलाई बङ्ग्याएर मान्छेलाई भुल्याउन मिल्दैन ।

हो, मित्र ! तेरा मनमा यस्ता अनगिन्ती कुराहरू खेलिरहेका होलान् । तेरो दिमाखमा मलाई अशुद्ध देख्ने धेरै प्रमाणहरू विद्यमान होलान् । मेरो मन र मस्तिष्क पढ्न चाहेर पनि पढ्न नसकेका धेरै अवस्थाहरू होलान् । आलोचनात्मक आँखाले हेर्दा दुनियाँ चित्रविचित्रको छ । हो, तेरा लागि म थरिथरिको हुँला । हो, तेरा आँखामा म अलिक अफ्ठ्यारो मान्छे गनिउँला । धन्दा नमान, यस पटक म स्वयम्लाई शब्दमा रूपान्तरण गर्दै छु । तँ चाहेको बेला पढ्न सक्छस् । बेफुर्सदीको बेला थन्क्याउन सक्छस् । थोरै भए पनि गुण देखिस् भने आफ्नै सम्झेर ग्रहण गर्न सक्छस् । अवगुण फेला परेछ भने पाठ पढेर आफू सप्रिन सक्छस् । नत्र, मलाई सक्दो धिकार्न सक्छस् । तेरो अधिकार तँसँग नै सुरक्षित छ । त्यसको सम्मान गर्ने एउटा मन मसँग पनि छ । मन नै नभएको विद्रोही भन्न पर्दैन । पत्थर मन बनाएर काम गरेको भए पनि मान्छे मन मसँग पर्याप्त छ । भ्रममा नपर् । तँ मबाट परपर नसर् । नजिक हुन सकिस् भने मलाई पढ्न सक्छस् । टाढिँदै जाँदा मलाई सम्झन सक्दैनस् । मेरो बोक्रे अध्ययनले तँलाई फुटेको कौडी मिल्ने वाला छैन । मभित्र डुबेर मलाई हेरिस् भने तँ मलाई छ्याङ्ग देख्ने छस् । धरोधर्म भन्छु-- तँ आफ्नो सोचमा अझ गम्भीर बन्ने छस् । मलाई हेर्ने तेरा नकार आँखाहरू धमिला हुने छन् । सकार आँखाहरू खुल्ने छन् ।

ल त, कुरोको चुरोमा प्रवेश गर्दै छु । मेरा पितापुर्खाको स्मरण बेगर मेरो विद्रोहको विन्दु बुझ्न सकिन्न । म 'राजदेव' भएर रहन नसक्नुका कारक तत्वहरू फेला पार्न सकिन्न । म हिँडेको बाटो रहरको नभई बाध्यता र आवश्यकताको थियो भन्ने पुष्टि हुन्न । मलाई एकफेरा त्यस युगमा प्रवेश गर्न दे, जुन युगमा सैनी मोचीका हजुरबुबासँग दर्जन जति घोडा थिए, अन्य पाल्तु पशुको गणना गनिसाध्य थिएन । अचल सम्पत्तिको बखानमा घण्टा वितेको पत्तो पाइन्नथ्यो । हेर्, मित्र ! तँलाई म सुटुक्क त्यतैतिर लान्छु । अघाउँजी चिसो जल पियाउँछु । र, पुनः यही धरातलमा फर्काउँछु । किनभने, जीवनलाई गन्तव्यसम्म यही विन्दु भएर पु¥याउनुछ । सोझो राजमार्ग रोज्दारोज्दै नपुगे अवश्य बाङ्गोटिङ्गो राजमार्ग समाउनुछ । हो, मैले फर्केर यतै आउँनुछ । र, साथमा तँलाई पनि ल्याउनुछ । अतीत केवल भ्रम हो त्यसका लागि जसले अतीतको पूजाआजामा समय सिद्धयाउँछ । अतीत त सत्य हो त्यसका लागि जसले त्यसबाट मनग्यै पाठ पढेको हुन्छ । अतीतबाट वर्तमान चियाउने र भविष्य सजाउनेले नै राज गर्न सक्छ । सुखी अतीत पढ्दै दुःखी वर्तमानमा आत्तिनेहरू धेरै हराएका छन् । दुःखी अतीत घोक्दै सुखी वर्तमान पकडमा लिन नसक्नेहरू बौलाएर गएका छन् । अतीतको हविगतलाई निचोरेर सुकिलो पाटोले वर्तमान सेक्नेहरू अहिले ठूलो छाती पारेर गर्व गर्न सक्छन् । हो, म पनि त्यही हुँ, वर्तमान सेक्न तम्तयार सिपाही हुँ । धेरै पल्ट मृत्युुशास्त्र पढेर शास्त्रार्थ गरेको व्यक्ति हुँ । धोकाको खोल कुल्चेको मान्छे हुँ । विश्वासको गम्छा ओडेको मान्छे हुँ । खोला--नदीनाला, खोँच, गुफा, उकाली--ओराली जताततै जसरी हुन्छ, त्यसरी पुगेर कर्तव्य निर्वाह गरेको विश्वविद्यालयको असल शिष्य हुँ । म धेरै ठाउँमा उत्तीर्ण तर महत्वपूर्ण स्थानमा अझै असफल शिष्य हुँ । अझै विश्वविद्यालयको अध्ययनमा जुटिरहेको छु । अझै आफ्नो छातीभित्र जवरजस्त दबाइएका ज्वाराभाटाहरूलाई विष्फोट गर्न कम्मर कसेको लाल सिपाही हुँ ।

घना जङ्गलको छेउमै एउटा सानो गाउँ । गाउँसँगै जोडिएका फराकिला खेतका फाँटहरू । गाईवस्तु चरिचराउका लागि पर्याप्त फराकिलो हरियो चौरी । खान लगाउनका लागि कसैको मुख कसैले ताक्नु नपर्ने अवस्था । पुर्खौली पेशा रहरका लागि मात्र । आफ्नै खेतबारी समाल्दा समाल्दै र पाल्तु पशुको हेरचाह गर्दा गर्दै कसैले सास फेर्न नपाउने अवस्था । चौधरी, यादव वस्तीहरूमा मरेका गाईवस्तुको सिनो फाल्न बोलाउने गरेका तर पारिश्रमिकको व्यवस्था नभएको अवस्था । वर्षेनी चाडपर्व वा त्यस्तै माङ्गलिक कार्यहरूमा निम्तोबमोजिम पुग्ने र दिएको दक्षिणा स्विकारेर उनीहरूलाई पुण्य कमाइदिनुपर्ने अवस्था । जसका घरमा छोराहरूको ताँती, त्यसैका घरमा हात्तीघोडा रहन सक्ने हैसियत हुने सामाजिक मनोविज्ञानको समय । छोरा जन्माउने होडबाजी । दाइजो लेनदेनको समय विल्कुलै नआएको अवस्था । भनूँ न दाइजो दिने र लिने प्रथाको श्रीगणेश नै नभएको पवित्र समय । सन्तानका लागि भाकल र पूजापाठ अनि भोजभत्तेरमा पुर्खाको हड्डी बिक्री भएको पत्तो नपाउने अवस्था । भूतप्रेत, बोक्सीबाट त्रस्त हुने मानसिकता । धामी--झाँक्रीप्रति अकाट्य आस्था र विश्बास गर्ने चलन । अघि बढेकाहरूलाई खुट्टा तान्ने, पछि परेकाहरूलाई उठ्नै नदिने प्रवृत्तिले जरा गाडी नसकेको मनोविज्ञान । धन नहुनेहरूले मालिकहरूलाई नै प्रशन्न तुल्याएर जीवन धान्नुपर्छ, मालिकहरूको जस्तोसुकै अत्याचारलाई पनि पुरस्कार सम्झनुपर्छ भन्ने दासमनोवृत्तिले राम्ररी साम्राज्य कायम गरेको समय । त्यसबेला गरुराहा गाउँको चमार वस्ती यस्तै थियो । आफूलाई चिन्न नसक्ने तर अरूलाई चिन्न खोज्ने प्रवृत्ति हाबी थियो ।

त्यसै गाउँका सैनी मोची गाउँकै धनाढ्य कहलाउँथे । सौखका लागि घोडा राखेका थिए । बाहिरफेरोको कामकाज नोकर तथा ज्यालादारहरूबाट गराउँथे । आफ्ना परिवारका कुनै सदस्यलाई घर बाहिरको काममा खटाउँदैनथे । प्रत्येक दिन आधा दर्जन जति नोकर तथा ज्यालादारहरू उनीकहाँ काम गर्थे । वस्तीका मुद्दाफैसलामा उनैलाई मुखिया बनाइन्थ्यो । उनकै दलान न्यायालयझैं प्रतीत हुन्थ्यो । त्यस गाउँका मान्छेले आयआर्जनका लागि भारत भासिनु पर्ने अवस्था विल्कुलै थिएन । अझ, अरू वस्ती चहार्नु पर्ने अवस्था समेत आएको थिएन । कसैले अन्यायमा पर्नु परेको थिएन । कोही अन्याय गर्दागर्दै पानी माथिको ओभानो भई धेरै दिन टिक्न सक्दैनथ्यो । भनौं न राज्यको उपस्थितिको नाममा मालपोत उठाउन ठेकेदारहरू वर्षेनी आउँथे । त्यस पछि काम तमाम गरेर वर्ष दिनका लागि विदा हुन्थे । मालपोत तिर्न सक्नेको जग्गा जोगिन्थ्यो । नसक्नेहरूको जग्गा कामतवालाहरूको अधीनमा जान्थ्यो । कामत पनि तिनै मालपोते ठेकेदारहरूको हुन्थ्यो । विन्दु यादवहरू, कामदेव चौधरीहरू नै कामत मालिक हुन्थे । मालपोतका ठेकेदार हुन्थे । सरकारी प्रतिनिधि कहलिन्थे । त्यो क्षेत्र उनीहरूकै प्रत्यक्ष--परोक्ष नियन्त्रणमा रहेको थियो ।

सैनीको समयावधिभर त्यस्तो अप्रिय केही देखिएन । उनको अवसानसँगै हाम्रो परिवारको अमनचयन अपहरणमा पर्दै आयो । उनका छोराहरू असर्फी र अगमलालको समयमा नै हाम्रो सिरिखुरी उड्दै गयो । परिवारमा एकपछि अर्को गर्दै सङ्कटहरू आउँदै गए । तिनीहरूको छेकबार गर्ने बुद्धि असर्फी र अगमलालमा नभएको तथ्य प्रष्ट देखिन्छ । गुहालीभरिका गाईभैंसी, बाख्रापाठा कसरी हराउँदै र नासिँदै गए भन्ने कहिरन रहस्यको गर्भमा नै छ । ती दुबै हजुरबुबा बयस्क हुँदा नहुँदै परिवारले खेप्नु परेका दुःखका कहिरन कहालीलाग्दा नै छन् । सोच्नै नसकिने घडीहरू आए । आयस्था र सुविस्थाका सबै पलहरू बिलाउँदै गए । जेनतेन वंश जोगियो । त्यसैले त आज तेरा अगाडि उभिएर भलाकुसारी गर्न पाइयो । चरण चरणमा हण्डर र ठक्कर भेटियो ।

मित्र अग्नि ! कुरो नै गहिरो छ । भन्नेहरू त भन्थे-- सैनीले सह नै लिएर गयो । असर्फी र अगमलाललाई दुःख मात्र पिलाउने काम ग¥यो । उसले दुःख पनि ग¥यो । सुख पनि पायो । दुःख फ्याक्यो । सुख साथमा लिएर गयो । उपकारी थियो । नोकरचाकरलाई छोराछोरी सम्झन्थ्यो । तिनै धनी भए । काम गर्नेको शरीरमा पसिना आउनुपर्छ तर आँखामा आँसु आउनुहुन्न भन्ने सिद्धान्त उसकै हो । परिवारका सदस्य बरू टाढा थिए । काम गर्नेहरू नजिक थिए । श्रमिकले सन्तोष पाएमा मालिकको विजयका दिन सुरु हुन्छन् भन्ने मत उसकै थियो । सबैबाट चमार गाउँकै राजा हो भन्ने सम्मान पाएको थियो । उसले बिगार केही गरेको छैन । सन्तानलाई सुखमा राख्नु नै उसको अपराध ठहरिएको हो । सकस जति आफ्नो थाप्लोमा लिने र सुख जति परिवारका पाउमा राखिदिने त्यसको उपकारी व्यवहार नै कालान्तरमा पुर्खौली साख बन्यो । अरूले पनि त्यसैलाई पछ्याइरहे । त्यसकै कारणले सुखको सूर्य डुब्यो । बदलामा दुःखको चन्द्रग्रहण देखाप¥यो । अलिक त दलित वर्गमा सुझबुझको कमी रहेकाले पनि हातमा आएको फल चिन्न सकेन । ठूलो मन बनाएर सङ्कटसँग पौंठेजोरी खेल्न सकेन । वनका बाघसँग कुस्ती खेल्नु परे पनि बरू आँट थियो । तर, गाउँका लुच्चासित जुध्ने सहास गरेन । उनीहरूको खटनपटनमा बस्नु नै पर्छ भन्ने मानसिकता नै घातक थियो । यो कुरो त बल्ल बुझिँदैछ । आफ्नै समझलाई फराकिलो पार्न सकेको भए सैनीले चमार जातिप्रतिको हेय दृष्टिकोणलाई नै उल्टाउने थियो । ऊ कहिल्यै कसैको दैलोमा उभिएन । बरू उसकै दैलामा थुप्रै मान्छे उभिए । प्रायः स्वजाति उभिए । अन्य जाति समेत नउभिएका होइनन् । तर, ती सबै महाजनहरूका पैतालाले कुच्याइएकाहरू मात्र थिए । जन्मले छुत थिए तर व्यवहारले हामीझंै अछुत थिए । हाम्रो पीडा एकातिर थियो । उनीहरूको पीडा भने अर्कैतिर थियो । जे होस्, त्यस समयमा मान्छे नबुझेर बाँचिरहेका थिए । अहिले मान्छे बुझेर पनि बुझ पचाउँदै बाँचिरहेको छ ।

हेर् साथी ! म त समाजको सदस्य नै होइन । हुँ नै भने पनि शिर उठाउन नपाउने, एका विहानै मुख देखाउन नमिल्ने वर्ग हुँ । मान्छेजस्तो भएर पनि जन्मले नै मान्छे हुनबाट ठगिएको प्राकृतिक अभागी हुँ । आफ्नो खुसीलाई दबाएर अरूको खुशीका लागि कम्मर कसेर लाग्ने वर्ग हुँ । मैले हक खोज्नुहुन्न । मुखौले कानुनको जालमा बेरिनुपर्छ । समाजको ठाडो आदेशलाई ईश्वरीय महावाणी सम्झनुपर्छ । गाउँको दुर्गन्ध फ्याक्नुपर्छ । गाउँका टाठाबाठाको सुखलाई गन्तव्य मान्नुपर्छ । चाडबाड आएको उद्घोष ढोलक बजाएर गर्नुपर्छ । समाजलाई चनाखो पार्नमा भूमिका खेल्नुपर्छ । पुर्खाैली पेशालाई गर्वको आधार बनाउनुपर्छ । यस्तै मानसिकतामा त हाम्रो समुदाय सुतेको थियो । नयाँ धार र दृष्टिकोणबाट आफूलाई निरीक्षण गर्न उसले कहिल्यै सोचेन । अरूकै सुख र खुशीमा आफ्नो सर्वस्व लुकेको महसुस गर्दौ भयो । जसले जति हेपे पनि, चेपे पनि त्यसलाई सामान्य ठान्दो भयो । दुःख पर्दा कर्मको फल भन्दो भयो ।

समय एक नासको किन रहन्थ्यो । २००२÷३ सालमा रौदी भयो । २००७ सालमा हैजा फैलियो । यी दुबै प्रकोपले गरुराहाको चमार वस्तीको सिरिखुरी उड्यो । अब ती दिन कहिल्यै आउँदैनन् । त्यो सुख--शान्ति र वैभव फर्कला भन्ने सपनामा पनि कल्पना गर्न सकिन्न । परिस्थितिलाई काबुमा ल्याउने हिम्मत कसैको थिएन । एकातिर ज्ञान पनि थिएन । अर्कातिर आँट पनि थिएन । मात्र भित्रभित्रै पाक्नु अनि थाक्नुमै ती वर्षहरू विते । घर चलाउने मुलीहरू नै परमधाम हुनु भनेपछि कत्रो विपत्ति हो, त्यो आफैंले बुझ्दा हुन्छ । मित्र अग्नि ! भोग्नेलाई नै सम्पूर्ण कुराको ज्ञात हुन्छ । नमरी स्वर्ग देखिन्न भनेझैं हामी सुन्नेलाई सानो लाग्ला तर मेरी बचेकी एक मात्र हजुरआमा खटरीको मनमा महाभारत अडिएको थियो । ती महाभारतका श्रृङ्खलाहरू मैले सुनेको छु । ती दृश्यहरूलाई मनमस्तिष्कमा खिचेर राखेको छु । त्यो भयावह दृष्यको चर्चा कताबाट सुरु गरूँ ! म शब्द खोज्दै छु । जस्तो थियो त्यस्तै खिच्न सक्ने शब्द पारखी हुन सकिएन । अतः मेरो प्रयास मात्र हो । बुझ्ने तिमीहरू आफैंले हो ।

असर्फी र अगमलाल पुर्खौली धन स्याहारेर बसेका थिए । दुःख आएर दैलोबाट चियाउन खोज्थ्यो । उनीहरूले भित्र पस्न दिएका थिएनन् । पहिलो वर्षको रौदीलाई जेनतेन पचाए । बिमारसिमार भैपरीलाई जसोतसो टारे । भन्नै पर्ने अनिष्ट भित्रिएन । बुझाउनुपर्ने मालपोत बुझाए । कामतवालाको मुखमा बुझो लगाए । अर्को वर्ष समेत पानीको थोपो खसेन । अनिकालले यत्ति सतायो कि तीन छाकमा एक छाक पनि खान पाइएन । अर्काको घरमा काम गर्न जान पनि नसक्ने, अरू सदस्यलाई जान पनि नदिने ! असर्फी र अगमलाललाई परिवार धान्न चर्को प¥यो । हुँदाहुँदै मालपोत तिर्न सकेनन् । दुःख लुकाउँदैमा लुक्न सकेन । पैंचो अन्न खोज्न थाले । घरभरि बालबच्चा थपिँदा थिए । आम्दानी बन्दै थिएन । पाल्तु पशुहरू पनि मासिँदै गए । कुनै मरेर गए, कुनै खर्च धान्न बेचिए । खेतबारीमा दुबो बाहेक अर्थोक उम्रन सकेन । त्यही दुबो टिपेर उसिनेर खान थालियो । वयस्कहरूका लागि त जेनतेन पेटमा चारो पथ्र्यो । बच्चाहरूका लागि भने दुबोको रसले काम गर्दैनथ्यो । भोकभोकै मर्न दिन मिल्दैनथ्यो । वनजङ्गलका गिठ्ठा--भ्याकुरहरू सकिँदै गए । अँगेनाको पाकेको माटो, नदी--खोला र खेतको चिम्ट्याइलो माटो, सुकेको माटाका पाप्राहरू खाएर भए पनि जेनतेन प्राण बचाएका थिए । बच्चाहरूलाई भने मडुवा (कोदो) को पिठाको खोले खुवाएर भए पनि ज्यान बचाउनु आवश्यक थियो । त्यो पनि जुटाउनु चानचुने कुरा थिएन । स्वजातिमा ऐंचोपैंचो गर्न सकिने अवस्था विल्कुलै थिएन । सबै घरका मुलीहरू तनावमा थिए । एक मन अन्न पैंचो ल्याइयो भने अर्को साल डेढ मन अन्न तिर्नु पथ्र्यो । अर्को साल पनि तिर्न नसकेमा त्यो डेढ मनमा एक मन सावा थपेर तिर्नु पथ्र्यो । प्रत्येक वर्ष डेढा ब्याज थपिँदै जाँदा सिरुसुरी जान धेरै समय पर्खनु पर्दैनथ्यो । सरकारको उपस्थिति हुने कुरै थिएन । गाउँकै साना सरकारहरूको हैकमअनुसार चल्नुपथ्र्यो । अर्को वर्ष त अन्न फल्ला भनेर पैंचो लिएको अन्न लगातार तीन वर्षको खडेरीले तिर्न सकिँदै सकिएन । अझ दिन प्रतिदिन थपिँदै गयो । मालपोत समेत तिर्न नसकेका कारण जग्गाजमिन स्थानीय कामतवालाको हुँदै गयो । ऋणबाट पार तर्ने उपाय छँदै थिएन । ऋण नतिरुँजेल मालिकको घरमै निःशुल्क काम गर्नुपर्ने अवस्था आयो । असर्फी र अगमलालले समेत मुटुमाथि ढुङ्गा राखेर हलीको काम गर्न थाले । दिनभर मालिकको सेवा गर्थे । साँझमा जुठोपुरो खाएर घर फर्कन्थे । कुनै--कुनै दिन कोदाको पिठो, कनिकाको पोको लिएर आउँथे । त्यही खाना हुन्थ्यो घरका सदस्यहरूको । यस्तै दिनचर्या थियो त्यस बेलाको ।

त्यस अवस्थामा पनि हजुरआमाहरूलाई कसैको घरमा काम गर्न जान मनाही गरिएको थियो । हजुरबुबा असर्फी र अगमलालको आँखा छलेर हजुरआमाहरू मालिक्नीहरूको सेवामा जुट्थे । जुठा भाँडा माझ्ने, खुट्टामा चिल्लो घस्ने, चामल केलाउने, करेसाबारी गोडमेल गरिदिने जस्ता कामहरू गर्थे । बदलामा मालिक्नीहरूबाट पुराना कपडा, कनिका, पिठो पाउँथे । लालाबालालाई त्यसकै खोले पकाएर खुवाउँथे । चारैतिर धूलो बाहेक अर्थोक उड्दैनथ्यो । मालिकहरूलाई समेत अन्न नफलेर केही धौधौ परेको हुनुपर्छ । तर, उनीहरूको पर्याप्त जग्गाजमिन भएको र सामान्य पानी परेको बेलामा पनि सिंचाइ गर्न सकिने असल जग्गा भएकोले केही अन्न अवस्य फल्थ्यो । धान--गहुँ राम्ररी नफले पनि कोदो त अवस्य फल्थ्यो । पाल्तु पशु प्रशस्त थिए । तिनै बेचेर र भारतबाट अन्न किनेर पनि गुजारा चलेकै थियो । पैंचो लगेर तिर्न नसकेका वर्गहरू निःशुल्क नोकर भइदिएकै थिए । ती दलित वस्तीमा राम्रा अनुहारका छोरीबुहारी हुनुहुन्नथ्यो । हुर्कनासाथ मालिकका सेवामा पेस हुनुपथ्र्यो । सेवामा जान नमान्नेहरू कसरी मृत्युको मुखमा पुग्थे, त्यो कसैलाई थाहा हुन्नथ्यो । बाबुविना नै पेट बोक्न पुगे भने त्यसको तुरुन्तै विवाह गरिदिनु पथ्र्यो । बुहारीखाललाई त जे गर्दा पनि भइहाल्थ्यो । त्यसमा इज्जत जाने कुरै आउन्नथ्यो । भोकै मर्नुभन्दा मालिकहरूलाई रिझाएर नै प्राण धान्नु ठीक छ भन्ने मनोवृत्तिले जरो गाडेको थियो ।

**२. अत्याचारका विविध रूपहरू**

मित्र अग्नि ! अब तँलाई म त्यतै लग्दै छु जहाँ कल्वा मोची मालिककहाँ काम गरिरहेको छ । ऊ अहिले मेरो छिमेकी हो । एक समयमा ऊ पिताजीको संरक्षक थियो । ऊ सोझो छ तर अबुझ छैन । अबुझ बन्न विवश छ । मालिकको मन खुशी भए, आफू र आफ्नो परिवारको जिउने आधार जुट्छ भन्ने मानसिकता बनाउन वाध्य छ । चुपचाप अह्राएको काम खुरुखुरु गरेमा मात्र आफ्नो जय छ, छक्कापञ्जा ग¥यो कि शरीरभरि निलडाम लिएर लखेटिन वाध्य हुनुपर्छ । उसको बुझाइ त्यत्ति नै छ ।

आलिशान घर छ । चारैतिर सुवासिला फूलहरू फुलिरहेका छन् । कल्वा इनारबाट पानी झिकेर सिंचाइ गरिरहेको छ । इनार पनि गहिरो छ । पानी निकाल्न मुस्किल पर्छ । मध्यान्नको बाह्र बजेभन्दा उकालो लागेको समय हुनुपर्छ । उसका पेटमा मुसा दगुरिरहेका छन् । कतिखेर काम सकिन्छ र मालिकले खाना खान छुट्टी दिन्छन् भनेर ऊ मालिक कज्याउने ध्याउन्नमा छ । मालिक वीरु टुलुटुलु यताउतीको दृष्य हेरिरहेको छ । घरिघरी त्यस बोटमा अरू पानी हाल भनिरहेको छ । घरी उस बोटलाई डोरीले बाँधी दे भनिरहेछ । जति पानी हाले पनि अब भयो भनेर भन्दैन । शरीर पसिनाले निथु्रक्कै भए पछि भने कल्वा खुई--खुई गर्दै शीतलमा बस्छ । उसलाई मालिकहरू दयालु भएकोले धन--वैभवले ऐश्वर्यशाली हुन सकेको आभाष भइरहन्छ ।

मालिकको मुखबाट दयामायाका शब्द निस्कलान् कि भन्ने आशले ऊ वीरुतिर फर्कन्छ । कल्वाकी छोरी लुसी पनि आँगनको छेउछाउका घाँसपात उखलिरहेकी हुन्छे । आफ्नै धुनमा काममा व्यस्त हुन्छे । भए जति सबै काम गरी सकिने हो भने मालिकहरू के काम लगाउँदा हुन् भनेर ऊ आफैंलाई प्रश्न गर्छे । बाबुको बोलीको प्रतीक्षामा रहेर काम गरिरहेकी हुन्छे । आँखा कामतिर एकोहो¥याए पनि कान भने चनाखा पारेर राख्छे । 'बेटी खाइल चल' (छोरी ! खान हिँड् ।) त्यत्तिखेर उसले सुन्न चाहेको कुरो नै त्यही हो । ऊ हलक्क बढेकी हुन्छे । यौवनका प्रारम्भिक रूपरेखा उसका शरीरमा प्रवेश गरिरहेको आभाष हुन्छ । कसैप्रति आकर्षण पनि छैन, विकर्षण पनि छैन । ऊ पनि धेरै कुरा बुझ्दिनँ तर महत्वपूर्ण कुरा भने बुझ्दछे । इज्जतका सवालमा चनाखो छे । साना हुन् या ठूला हुन् वा धनी हुन् या गरिब हुन्, इज्जत सबैको बराबर छ भन्ठान्ने उसको नीति छ । ऊ श्याम वर्णकी भए पनि सुन्दरी छे । जवानीमा स्याल पनि घोर्ले भनेझैं लुसीमा समेत त्यो नियम लागू नहुने कुरा आउँदैनथ्यो । उसलाई देखेर वीरु ¥याल काढ्छ । लुसी त्यस कुरामा बेखबर हुन्छे । छोरीतिर हेरिरहेको मालिकलाई देखेर कल्वा भने छक्क पर्छ ।

'हे रै कल्वा ! तोहोर बेटी लुसीके साँझमे कामत भेज । भोरे सबेरे पठादेबोे ।' (ए कल्वा ! तेरी छोरी लुसीलाई साँझमा कामत पठाइ दे । भोलि सबेरै फर्काइदिन्छु ।)  
मालिकका कुराले ऊ अझ छक्क पर्छ । बोली फुट्दैन । भित्रभित्रै आगो दन्किन्छ । चिट्चिट् पसिना आउँछ । कसो गरौं, गरौं हुन्छ । विरुद्धमा बोलूँ भन्ने लाग्छ । तर, परिवारको विचल्नी हुने भयले क्रोध भित्रभित्रै दवाउँछ । र, मालिकतिर फर्केर फिस्स हाँस्छ ।  
'बात बुझली कल्वा !' (कुरा बुझिस्, कल्वा !)  
बुझेको कुरा सङ्केतबाट जनाउ दिँदै ऊ काम गर्न उठ्न खोज्छ । त्यत्तिकैमा वीरुको सङ्केत पाएर फेरि थचक्क बस्छ ।  
'कहाँ कुछो कहै छी !' (खै, केही भन्दैनस् त !) वीरु अडान नछोड्ने आशय व्यक्त गर्छ । कल्वा मरेतुल्य हुन्छ । नबोली धर पाउँदैन ।  
'हमर बात नही मानलके त मालिक ! कि करबै !' (मेरो कुरा मानिन भने मालिक के गर्नु !) ऊ विवशता पोख्छ ।  
'मिलाजुलाक कही न रे । भरपेट खाइला पाबतै । कपडों देबै । चाउरो द्याके पठादेबै । आब कि चाही ?' (मिलाएर भन् न ! भरपेट खान पाउँछे । कपडाहरू पनि दिऊँला । चामल पनि दिएर पठाऊँला । अब अरू के चाहियो ?) धनको तुजुक देखाएर भए पनि आफ्नो मनोकाङ्क्षा पूर्ण गर्ने मनसायमा छ । ऊ आफ्नो जिद्दी छोड्दैन । कल्वा धर्मसङ्कटमा पर्छ ।  
'होयत मालिक ! जरुर भेजवै ।' (हुन्छ मालिक ! अवश्य पठाउँछु ।) ऊ स्वीकारोक्ति जनाउन विवस हुन्छ । केही गुमाएरै भए पनि केही पाउँदा ऊ चित्त बुझाउन खोज्छ । मनले नमानेको कुरो मुखले भन्दिन्छ ।

वीरुबाट खाना खान जा भन्ने सङ्केत मिल्छ । त्यस सङ्केतलाई कल्वा भगवान्को आशीर्वाद सम्झन्छ । र, छोरीलाई समेत डाकेर भान्सा घरतर्फ मोडिन्छ ।

त्यसबेला मालिक र नोकर बीच यस्तै कुरा हुन्थे । मालिकका कुरामा समयअनुसार केही दया लुकेको पाइन्थ्यो । नोकरका कुरामा भने विवसता गुम्सेको भेटिन्थ्यो । एकले अर्काको पीरमार्का सम्बोधन गर्नुपर्छ भन्ने जरुरी छँदै थिएन । परिस्थितिको दास हुन बुधना मञ्जुर थियो ।

त्यही गुमराहा गाउँको हरिया मोची बिलट महाजनकहाँ जनमा काम गथ्र्यो । विहान झिसमिसेमा घर छाड्थ्यो । राती अबेर रात काट्न घर फर्कन्थ्यो । छोरीहरूको बिहे गरिसकेको थियो । छोरो बढ्दै थियो । छिमेकीहरू बिहे गर्दे भन्दै थिए । ऊ भने खर्चबर्चको जोहो गर्न नसक्नाले चुपचाप थियो । सुने पनि नसुनेझैं गर्न विवश थियो । बुझे पनि अबुझ बन्न प्रयासरत् थियो । मालिकको खेतमा साँझसम्म काम गरी एक भारी घाँस बोकेर फर्केको हरियालाई भारी विसाउन नपाउँदै मालिकको छोरो श्रीरामले सहानुभूतिको बोली निकाल्यो-- हरिया ! बहुत काज केली । तुँ निक जन छी । (हरिया ! तैंले धेरै काम गरिस् । तँ असल मजदुर होस् ।)

श्रीराम हराम हो, साह्रै दुष्ट छ भन्ने कुराको प्रत्यक्षदर्शी ऊ स्वयम् हो । आज किन यस्ता सहानुभूतिका कुराहरू भनिँदै छ । खुशी हुनुको सट्टामा ऊ केही भयभीत बन्यो । कुनै नराम्रो काम गराउनुछ भने ऊ मीठा--मीठा कुरा गथ्र्यो । आज कुन प्रलय आउने प¥यो ! सम्भावित खतरा महसुस ग¥यो तर केही बोल्न सकेन । बोल्ने छुट कसैलाई हुन्नथ्यो । बोल्यो कि सकियो । जसले विरोध गर्छ, त्यसले कतै काम पाउन्नथ्यो । भोकभोकै मर्न विवश हुनुपथ्र्यो । मनका कुरा ओठमा ल्यायो कि बेस्कन पोल्यो । भोकभोकै मर्न विवश हुनुपथ्र्यो । अन्यत्र बोल्दै हिँड्यो भने अकालमा नै जीवनलीला समाप्त हुन्थ्यो । त्यसको भेउ कसैलाई पनि हुन्नथ्यो । भए पनि खोल्ने हिम्मत कसैको हुन्नथ्यो । कसैले खोली हाल्यो भने पत्याइदिने काम कसैबाट हुन्नथ्यो । पत्याइहाले पनि त्यसबाट मालिकहरूलाई कुनै लछारपाटोले छुँदैनथ्यो । बरू विपक्षीको सर्वस्व सिद्धिन्थ्यो । भयले कोही केही गर्न सक्दैनथेँ । गर्नैपर्ने आवश्यकता पनि कतिपयले देख्दैनथे ।

'हे रौ हरिया ! सुनैछी तुँ बेटाके वियाहा करैला चाहै छी ।' (ए हरिया ! सुन्छु तँ छोराको बिहे गर्न चाहन्छस् रे !)  
कुरा सुनेर उसको मन प्रसन्न भयो । त्यो आनन्द उसको ओठमा पढ्न पाइन्थ्यो । के भनूँ--भनूँ भयो । मन खोल्ने मौका पनि यही हो भन्ने लाग्यो । त्यो घडी निकै बेर रहेन । बोल्ने शब्द पनि ऊसँग थिएनन् । किनभने दुष्ट मान्छेका मनमा दुष्ट कुरा नै खेलिरहेका हुन्छन् भन्ने उसलाई राम्रो हेक्का थियो । दया देखाउनुको अर्थ ठूलो स्वार्थ पूर्ति गर्नु हो भन्ने बुझ्दा बुझ्दै उसले मुख खोल्यो ।  
'हाँ मालिक ! खर्चाबर्चा कुछ नही छै । मालिकके कृपा हेतै त, जरुर करबाक मोन छै ।' (हो मालिक ! खर्चाबर्चा केही छैन । मालिकको कृपा भएमा, जरुर गरिदिने मन छ ।)

मौकामा चौका हान्न सिपालु श्रीराम किन पछि पथ्र्यो र ! गरिवीको फाइदा लुट्न पल्केको ऊ मुख मिठ्याउँदै बोल्यो ।  
'जे खर्चा लगते हम देबै । कुछ दिनके खातिर दुलहीके कामतमे रहैला दे । तोरो कुछ लाभ हेतो ।' (जे खर्च लाग्छ म दिन्छु । केही दिनको लागि दुलहीलाई कामतमा रहन दे । तँलाई पनि केही लाभ हुन्छ ।)

भनोस् पनि के भनोस् । विरोध गर्ने कुरा पनि आएन । नगरोस् पनि कसरी नगरोस् । ऊ बिलखबन्दमा प¥यो । ऊ त्यसै टोलाइरह्यो । आफूले त इज्जत लिलाममा चढाएर तिनै सन्तानको सुख र प्रतिष्ठाको लागि काम गरिरहेको छु । तिनै सन्तानले पनि इज्जत गुमाएर रहनु प¥यो भने मरेकै दिन हुने भयो । हुन्न भनेर ठाड्ठाडै भनूँ भने पनि भोलिदेखि यहाँको दैलो नटेक् भनिहाल्छ । हुन्छभन्दा इज्जत मात्र लिलाम हुन्न । छोराबुहारीको मनोकाङ्क्षामा कुठाराघात देखापर्छ । यही सोचेर आखिरमा उसले नबोल्ने प्रण ग¥यो । श्रीरामले जति बोलाए पनि ऊ होसविनाको मान्छेजस्तो सुनी मात्र रह्यो । एक प्रकारले नबोलीकन उसले खेल जित्यो । तर, छोराको बिहेका लागि आउने सहयोगबाट ऊ बञ्चित रह्यो । बरू उसलाई छोरो त्यत्तिकै बसेकोमा खुशी लाग्यो । दुलहीलाई मालिककहाँ हवाला गरिदिनु अन्याय सम्झिरह्यो । आखिरमा दलित बस्तीमा चेतना नभएको हैन । त्यस चेतनालाई बाहिर ल्याउने अवस्था मात्र नपाएको हो । विद्रोही भावना नभएको होइन, त्यसले मलजल नपाएको मात्र हो । श्रीरामले यही बुझेको हुनुपर्छ । त्यस दिनदेखि उसले त्यस्ता कुरा हरिया नजिक दोहो¥याएन ।

मित्र अग्नि ! कुरा अघि--अघि बढ्दै छ । सानातिना श्रृङ्खलाहरू आउँदै छन् । गहिरा गल्छेडाहरू हिँड्न बाँकी नै छन् । परिस्थितिका दासहरूको जीवनचर्या छर्लङ्ग हुँदै--हुँदै जाँदै छ । म एकाध घटनाका इतिवृत्ति प्रस्तुत गर्ने ध्याउन्नमा छु । तैँले झर्कोफर्को गर्ने कुरा आउन्न । तँलाई ठूल्ठूला पहाड चढाउनुछ । उखालीमा ठेल्नुछ । ओरालीमा समाउनुछ । समग्रमा भन्नुपर्दा तँलाई सेरोफेरो घुमाउनुछ ।

दशैंतिहार भर्खरै विदा भएको समय छ । मालपोत तिर्ने समय आएको छ । गोडाइत (मालपोत ठेकेदारको सहयोगी) चारैतिर झ्याली पिट्दै हिँड्दै छ--  
'सुनु ! सुनु ! सुनु ! गामसमाज ! बात सुनु ! कामतमे जाकर मालपोत तिरु । सिर्फ १५ दिनको भितरमे मालपोत तिरिक ढुक्क बनुँ । समयमे सरकारी काज करु ।' (सुन ! सुन ! सुुन ! गाउँसमाज ! कुरा सुन ! कामतमा गएर मालपोत तिर । सिर्फ १५ दिनभित्रमा मालपोत तिरेर ढुक्क बन । समयमा सरकारी काम गर ।

गोडाइतका कुराले गाउँमा एक प्रकारको आतङ्क फैलन्छ । तिर्न सक्नेहरू गएर तिर्छन् । नसक्नेहरू चारैतिर गएर विलौना गर्छन् । ऋणपान दिन पत्याउने कमै हुन्छन् । पत्याउनेले पनि जग्गामै गिद्धेदृष्टि फ्याक्छ । पैसो महंगो हुन्छ । बरू अन्न पाइएला तर पैसो पाइने कुरै आउँदैन । सबैसँग सबै किसिमको होसियारी रहने कुरा पनि आएन । तेह्र दिन वितिसकेपछि गोडाइत पुनः आउँछ र नतिर्नेलाई २ दिनभित्र तिर्न स्मरण गराउँछ । पैसाको जोहोमा जाँदा--जाँदै कतैबाट पाउन नसकेपछि ऊ निराश बन्छ । १५ दिन वितिसकेपछि पाइने सजायले त्रस्त बन्छ ।

'गोडाइत साहब ! हम जल्दी फरसेबै । पैसाके व्यवस्था कर रहल छी । हम कामैत जेबै ।' (गोडाइत साहब ! म छिट्टै चुक्ता गर्छु । पैसाके व्यवस्था गरिरहेको छु । म कामत जान्छु ।) हरियाले गोडाइतलाई आश्वस्त तुल्याएको हुन्छ ।  
'हम कुछो नही बुझै छी । दो दिनके भितरमे जे करैल छो कर । नही त तीन खुटिया सजाय भेट्वी ।' (म केही बुझ्दिनँ । दुई दिनभित्रमा जे गर्छ गर । नभए त तीन खुटिया सजाय भेट्छस् ।)  
गोडाइतको धमासले गरुराहा नै त्रासमय नभएको होइन । लक्ष्मी, किसन, भोजाइ, विषण, बचाइ मोचीहरू तेह्रौं दिनमा कामत पुग्छन् । तन काटेर ल्याएको धन बुझाउँछन् । फर्कंदा आफ्नो खेत घुम्दै टोलाउँछन् । खेतको धान ओइल्याएको पाउँछन् । आकाशतिर नियाल्छन् । पानी पर्ने छाँटकाँट छैन । अन्न फले पनि, नफले पनि तिरो चाहिँ तिर्नैपर्ने ! भित्रभित्रै मुर्मुरिँन्छन् । वर्ष दिन कसरी काट्ने ! चिन्ता थुपरिन्छ । पन्छाउने उपाय एउटै छ । त्यो हो-- मालिककहाँ गएर पसिना बेच्नु । खुन सुकाउनु । नानाभाँतीका अत्याचारलाई पचाउनु र बदलामा जिउँदो रहनू । सबै चुपचाप घरतिर फर्किन्छन् ।

उता हरियालाई भनेजस्तो किन हुन्थ्यो ! बरू जे पर्ला, इज्जत त लिलाम गर्दिनँ, गर्दिनँ । जे सजाय भोग्नुपर्छ भोग्छु । परिवारले त भोग्नु पर्दैन । यस्तै, यस्तै सोचेर ऊ निदाउने चेष्टा गर्छ । एकएक प्रलयका सम्भावित क्षणहरू उसका आँखा वरपर नाच्न थाल्छन् । बरू एक पटक प्रयास गर्छु । पन्ध्रौं दिनमा पनि जोहो गर्न सकेँ भने सजायबाट बच्छु । फेरि सजाय भेटेर पनि समय मात्र पाउने हो । तिरो त नबुझाइकन हुन्न । सोच्दासोच्दै उसका आँखा कतिखेर लागे, पत्तो भएन । कुखुराको आवाजले ऊ बिउँझियो । गाईगोठमा पुग्यो । धुवाँ लगायो । गोबर सोहो¥यो । गाईलाई पराल हालिदियो । त्यसको शरीर सुम्सुम्यायो । धन माथिको राती गेडीको रूपमा त्यही ब्याउन ठिक्क परेको गाई छ । त्यसलाई मास्ने मन छैन । त्यो पनि ससुरालीले दिएको धन । त्यो ब्याउला । दूधभात खान पाइएला । त्यसले अर्को बाच्छी जन्माउला । त्यो पनि एक दिन कोरली बन्ला । गाईको रूपमा आउला । एउटा गाईको ठाउँमा दुई वटा गाई होलान् । हुँदाहुँदै गोठभरि गाई होलान् । तिनै गाईबाट भैंसी जोडिएला । गोठमा आफ्नै हल गोरु होलान् । जनमा आफ्नै गोरु लिएर जान पाइएला । तीन सेर अन्नको सट्टामा पाँच सेर पारिश्रमिक भेटिएला । घरका सदस्य पनि खुशी होलान् । चाँडै धनी बनिएला । झुपडीले पनि मुहार फेर्ला । छोराले पनि सजिलै बुहारी भित्र्याउला । घरमा नाति--नातिना नाच्लान् । बुहारी पनि घुम्टो ओडेर हुक्का ल्याएर मेरो छेउमा राख्ली । म पनि सुस्ताउँदै हुक्का तानेर नाति--नातिनासँग खेलेर बसूँला । छोराले धन कमाएर ल्याउला । गाईभैंसीबाट म पनि मनग्यै धन आर्जन गर्न सकूँला । सोच्दा--सोच्दै हरिया त उध्न पो थालेछ । पल्टन लाग्दा पो त्रङ्ग हुन्छ । अर्धचेतन अवस्थाबाट चेतनमा आउँदा उही थलो एउटै गाई भेट्छ । त्यसलाई पनि मासेर भए पनि मालपोत नतिरी नभएको पाउँछ । खै, छोरो एक्लो छ । न बुहारी छे, न नाति--नातिना छन् । ऊ सुनसान विहानीमा एक्लै छ । फगत् एक्लो ।

हरिया पैसाको जोहोमा गाउँभरि घुम्छ । पत्याउनेहरूसँग पैसै हुन्न । नपत्याउनेहरूसँग भएको पैसाले उसको काम चल्दैन । त्यही खेत जोगाउन पैसा खोज्न हिँडेको मान्छे, त्यही जग्गा हडप्न खोज्नेहरू धेरै निस्किए । मध्यान्हसम्ममा केही बन्दोबस्त हुन सक्दैन । र, ऊ घरतिरै फर्किन्छ । खुइयय् गर्दै दलानमा बस्छ । नानाभाँतीका आशङ्काहरू मनमा आउँछन् । कसैलाई वताउनु जरुरी ठान्दैन ।

आखिर पन्धौं दिन पनि त्यत्तिकै गयो । सोह्रौं दिनका दिन दुई जना लठैत साथमा लिएर गोडाइतको प्रवेश हुन्छ । कठालोमा समाएर हरियालाई लछार्दै, पछार्दै कामतमा विराजमान मालपोते ठेकेदारकहाँ पेस गरिन्छ । त्यहाँ उसले गरेको अनुनय--विनय जङ्गलको रुवाइमा परिणत हुन्छ । अन्त्यमा ठेकेदारको इसारामा उसलाई तीनखुटिया सजाय दिने निर्णय हुन्छ ।

चार वटा इँटा ल्याइन्छ । पूर्वतिर दुई वटा केही फराकिलो गरी राखिन्छ । पश्चिमतिर नजिक--नजिक टँसाएर दुई वटा राखिन्छ । त्यसमा पशुजस्तो भई हातगोडा टेक्नुपर्छ र सूर्यका किरणलाई हेरिरहनुपर्छ । इँटाबाट बाहिर हातपाउ गए, सूर्यलाई हेर्नबाट आँखा विचलित भए शरीरमा कोर्रा बर्सिनेछ । रुन--चिच्याउन मनाही छ । मुखबाट जति शब्द बाहिरिने छन्, त्यत्तिकै मात्रामा चुटाइ भेटिने छ ।

यस किसिमको उर्दी जारी गरी हरियालाई तीन खुटियामा राखिन्छ । ऊ सूर्यका किरण हेर्न थाल्छ । आँखाबाट आँसु बग्न थाल्छ । शरीरबाट पसिना बग्न शुरु हुन्छ । एक घण्टा वित्छ । सजाय सकियो भनिँदैन । बरू सूर्य हेर्नबाट आँखा किन बाहिर लगेको भनेर बेलाबेलामा कोर्रा बर्साइन्छ । त्यसरी सजाय पाउनेहरूमा करिया, पुस्तना, शनिया, सोमना, मंगला पनि हुन्छन् । गोडाइत कोर्रा बर्साउँदै, गाली गर्दै एकनासले पिट्दो हुन्छ । परपरबाट मानिसहरू हेर्दा छन् । कोही ठगहरूलाई ठीक भयो भन्दा छन् । कोही भने सहानुभूति राख्दा छन् । सहानुभूति राख्नेहरूको मुखबाट आवाज निस्किन सकिरहेको छैन । कारण तिनीहरूले कामतका सेवकका रूपमा त्यहाँ रहँन पाएका छन् ।

दुई घण्टाको तीनखुटिया सजाय सकिना साथ छ जनालाई एक अर्काको जननेन्द्रिय तानातान गर्न लगाइन्छ । नतान्नेलाई हातमै भाटो बर्साइन्छ । हरिया, करिया, पुस्तना, शनिया, सोमना र मंगला गरी छ जना नै विवस हुन्छन् । भनेजस्तो गर्छन् । त्यसपछि बाल्टीमा गोवर--माटो--पानी घोल्न लगाइन्छ । र, एकले अर्काको शरीरमा टाउकादेखि खन्याउन लगाइन्छ । उनीहरू विरूप हुन्छन् । मरेतुल्य हुन्छन् । त्यसपछि पनि मुक्ति मिल्दैन । त्यस्तै रूपमा दौडदै गाउँ परिक्रमा गर्न लगाइन्छ । यत्ति गरिसकेपछि उनीहरू कामतवाला मालपोतेकहाँ हाजिर गराइन्छन् ।

'तुँसभ बात नही बुझै छी । आब पाँच दिनभितरमे मालपोत बुझा । नही त अर सजाय भेट्वी आ जग्गा तोहर नामके ओइलानी जग्गामे परिणत हेते । सरकारके नाममे जेते । बात बुझली ?' (तिमीहरू कुरो बुझ्दैनौ । अब पाँच दिनभित्रमा मालपोत बुझाओ । नत्र त अरू सजाय भेट्छौ र जग्गा पनि तिमीहरूको नामबाट ओइलानी जग्गामा परिणत हुनेछ । सरकारको नाममा जाने छ । कुरा बुझ्यौ ?)

कामतवाला ठेकेदार गर्जिरहन्छ । उनीहरू हात जोडेर उभिरहन्छन् । ऊ फेरि कुरा बुझेको हो भन्ने आशय व्यक्त गर्दछ । स्विकारोक्तिमा सबै जना मुण्टो हल्लाउँछन् । र, पाँच दिनको समयसीमा बारे सोच्दै घर फर्कन्छन् ।

**३. भूतप्रेत लीला**

मित्र अग्नि !  
तँलाई म गरुराहाको भूतप्रेतको संसारमा विचरण गराउँदै छु । त्यहाँ भएका अविश्वासलाई उदाङ्गो पार्दै छु । मृत्युको अगाडि मायामोह पराजित भएको इतिवृत्ति सुनाउँदै छु । मेरा अभिभावकहरूको सोच र समझलाई तँकहाँ पठाउँदै छु । तँ के--कति मात्रामा जतन गरेर राख्छस् र के भन्न रुचाउँछ ! त्यो तेरो क्षेत्राधीकारको कुरा भयो । म भने अहिले त्यतैतिर लागेँ, है त !

लगातारको खडेरीले आँखामा आँसु त आएको थियो तर रुवावासी भने भएको थिएन । २००७ सालको क्रान्तिसँगै गरुराहाको प्रकृतिले अर्को क्रान्ति ग¥यो । खडेरी हटेर गयो । हैजा फैलेर आयो । ओखतीमुलोको व्यवस्था छँदै थिएन । धन भएकाहरू देशविदेश पुगेर उपचार गर्थे । रोगले छुँदै नछोओस् भन्ने कुरामा होसियार हुन्थे । धन नभएकाहरू कुरा पनि बुझ्दैनथे । आफ्नो सुरक्षा कसरी गर्ने भन्ने कुरामा अनविज्ञ थिए । अझ भ्रम व्याप्त थियो । भूतप्रेत लागेर हैजा फैलिएको भनाइ व्याप्त थियो । रोगले छोएका मान्छेलाई पानी पिउन दिनुहुन्न भन्थे । भूतप्रेतले छुन्छ र रोग सर्छ भनेर उसको वरपर जाँदैनथे । बिरामीले पानी खाला, अन्त कतै हिँड्ला र रोग फैलिएला भनेर होसियारी अपनाउँथे । बिरामीलाई घरमै थुनेर राख्थे । जहाँ बिरामी थुनिन्थ्यो, त्यहाँ कोही जाँदैनथे । विरामीले बोलेको कुरा पनि भूतले बोलेको ठान्थे । एउटै किसिमको रोदन सर्वत्र गुञ्जिरहन्थ्यो--  
'पानि ! पानि ! हमरा पानि दे । प्याससे जान रहल छै । पानि पियैला दे । भगवानके नाममे हमरा पानि दे । मरैयै परैते त भरिपेट पानि पिक मरवै । पानिविना हम बाजैला नही सकैछी ।' (­पानी ! पानी ! मलाई पानी देओ । प्यासले गर्दा ज्यान जान लागेको छ । पानी पिउन देऊ । भगवान्को नाममा मलाई पानी देऊ । मर्नु पर्छ भने भरपेट पानी पिएर मर्छु । पानिविना म बोल्न सक्दिनँ ।)

हैजासँग प्रतिरोध गर्ने तागत बिरामीमा भए पनि भोक र तिर्खाले त्यो क्षमता समेत अपहरणमा परेको थियो । गरुराहा गाउँ नै पानीका लागि चिच्याइरहेको सुनिन्थ्यो । सद्दे मानिसहरूका लागि त्यो क्रन्दन सामान्य भएको थियो । बिरामीलाई बाँच्न सकोस् भनी थोरै खाना दिइन्थ्यो । खाए नखाएको हेरचाह गर्ने कोही हुन्नथ्यो । किनभने रोग सर्ने डरले उसको नजिक कोही पर्न चाहँदैनथ्यो । बिडम्बना नै भन्नुपर्छ । सुरुसुरुमा मर्नेहरूलाई जलाइयो । दिनानुदिन सङ्ख्या बढ्दै गए पछि खाल्डो खनेर गाड्न थालियो । अझ गाउँ नै रित्तिने गरी दिनहुँ मर्नेको सङ्ख्या बढ्दै जाँदा र रोग सर्ने त्रास फैलँदै जाँदा लास घिसार्दै बयलगाडीमा हालेर नजिककैको विशाल पोखरीमा फाल्न थालियो । कुकुर--बिराला मरून् कि मान्छे स्वर्गे होऊन् एकै प्रकारले र एकै हिसावले पोखरीमा फ्याक्न थालियो । फ्याल्नु विवसता थियो । घाटमा दाहसंस्कार गर्ने मान्छेहरू नै थलिएका थिए । छुतहरूले छुने कुरै आउँदैनथ्यो । काजक्रियाका लागि खर्च जुटाउँदा समेत ऋणमा जाकिन्थे । दिनानुदिन गरुराहा गाउँ नै सिकिस्त भयो । गरिवी नराम्ररी झाँगियो ।

गाउँको पूर्वी भागमा एउटा फाँट । छेउछाउमा झोक्राझोक्री । दिउँसै स्याल कराउने सुनसान स्थल । गाउँमा मरेका खसी, बोका, गाई--बाख्रा जे जति छन् तिनीहरूलाई फ्याल्ने ठाउँ त्यही विशाल भूभाग ओगटेको पोखरी थियो । पोखरी निक्कै गहिरो थियो । पानीको अभावले सुख्खा थियो । गहिरो भागमा केही पानी हुँदो हो । त्यही पोखरीको किनार भएर आवतजावत गरिन्थ्यो । खरचुहियाचोक जाने त्यही मूलबाटो थियो । छुतहरूको वस्ती भने केही टाढा थियो । सबैभन्दा नजिक भनेको त्यही चमारवस्ती मात्र थियो । त्यस पोखरीमा काग, कुकुर, गिद्धहरूको रजाइँ थियो । उनीहरूका लागि दशैं नै आएको थियो । मान्छेको वस्तीमा भने आँसु रित्तिएको अवस्था थियो । मान्छेको मासु नखुवाईकन गिद्धहरूका बच्चाहरू उड्दैनन् अरे । गिद्धलाई पनि मान्छेको मासु सजिलै प्राप्त थियो । मांसाहारी जनावरहरूमा आनन्दको वर्षा भइरहेको थियो भने मानव समुदायमा शोकको बाढी उर्लिरहेको थियो । हो, त्यसै पोखरीमा मेरै परिवारका, एकै आँगनका नौ जना हजुरबुबा, हजुरआमाहरू फ्याकिए । सास छउँजेल 'पानि ! पानि दे । हमरा पानि दे' (पानी ! पानी देऊ । मलाई पानी देऊ ।) भनिरहे । पानी दिनु भनेको विष पियाउनु हो भन्ने कुरूप मानसिकता नभएको भए गाउँ नै सखाप हुन्नथ्यो होला । भोकप्यास मेट्न पाएका भए, गाउँघरकै जडिबुटी नै भए पनि खान पाएका भए प्राण गुमाउनु पर्दैनथ्यो होला । 'हेरेर मर्नुभन्दा छेरेर मर्नु जाति' भनेझैं जे भए पनि खान दिएको भए अहिले गुनासो गर्ने कुरो रहन्नथ्यो होला । सुन्ने र बुझ्नेको मन समेत कुडिन्नथ्यो होला ।

विशाल पोखरी लासले भरिँदै गइरहेको थियो । गाउँ छाडेर भाग्ने पुरुषपात्रहरूको सङ्ख्या दिनानुदिन बढ्दो थियो । दिनमा पचासै जना मरे पनि कठैबरा भन्ने मन कसैको हुनन्थ्यो । बरू त्यसले दुःखको मुण्टै लुकायो भन्ने गर्थे । काजक्रियामा बसेका मान्छे पनि ढल्थे । क्रिया गर्ने मान्छे नै नरहीकन पनि परिवारै सखाप भए । मेरै परिवारमा पनि बुबा सानै थिए । अरू काकाहरू कोही टुकुटुकु हिँड्थे । कोही कोक्रामै च्याँच्याँ र म्याम्या गर्थे । धन्न ती लाहानवाली खटरी दादी (हजुरआमा) चाहिँ बाँचिछिन् र भकाभक मरेका ती आफन्तको लासलाई विर्सजन गरिछिन् । खटरीले चार छोराहरूलाई हुर्काइछिन् । नत्र कल्पना गर्न सकिन्छ-- भर्खर संसारको सुवास लिइरहेका चेतनाशून्य ती टुहुरा बच्चाहरू भोकतीर्खाले प्याक्प्याक्ती मुख बाउँदै मर्थे होलान् । किनकि त्यस गाउँमा आफन्तहरू पनि प्रवेश गर्दैनथे । रोग सर्ने र भूत लाग्ने डर एकै साथ थियो । जानी जानी मृत्यु डाक्न को जाने र ! मलाई त मर्न मन छैन भन्ने जस्ता कुरा गर्थे । मान्छेमा हुने संवेदना त्यस भयावह स्थितिमा हराइसकेको थियो । उसो त बाहिरी गाउँका केही आफन्तहरू आएर परपर उभिएर हेरविचार नपु¥याएका होइनन् । जसले जे गरे पनि हुने कुरा भइरहेकै थियो । बिमारले छोएका सबै जना विते भन्ने पनि छैन । केहीले अभैm पनि संसार हेरिहेकै छन् । मेरी ती खटरी दादीले मेरा बुबा र काकाहरूलाई खुट्टा मात्र टेकाइनन्, संसारसँग सङ्घर्ष गर्ने तालिम पनि दिलाइन् । उनले दिएको तालिमकै कमाइले मेरा बुबाले दुनियाँका लागि धन बटुलिदिए । आफ्ना लागि केवल रोगी शरीर मात्र साँचेर राखे । मेरो जेठो काका किसनले मालिकहरूको सेवामा भोकै र तीर्खै खटेर प्राण नै अर्पण गरे । कामतमै काम गर्दागर्दै उनको जीवनलीला समाप्त भयो । तैपनि उनले लिएको अन्नको दाम चुक्ता भएन । उनी ऋणमै जन्मे, ऋणमै हुर्के र ऋणमै विलाए । कामतवालाले एक पैसो क्षतिपूर्ति दिएन । ऋण चुक्ता भयो भनेर शान्तवना समेत दिएन । बरू उनले दिएको उत्सर्गले अरूहरूलाई भने केही राहत भयो । उनीझैं बधुवा नोकरहरू बूढो भएमा वा रोगी देखिएमा घरमा बस्न पाए । कामतमा खट्नुपर्ने अत्याचारबाट मुक्त भए । यो कामतवालाहरूको दयालु भावना हैन । यो त तिनीहरूको वाध्यता हो । लोकलाजबाट बच्ने एउटा गुरुयोजना हो ।

हरिया मोचीको जेठो छोरो बिहे नभई वित्यो । भूतले मा¥यो भनियो । हरियाको घरमा भूत पसेको ठानियो । उसले सपरिवार घर त्यागिदियो । वृक्षलाई घर सम्झी बस्न थाल्यो । शोकमा डुबेकै बखत अर्को विपत्ति थपियो । कान्छो छोरो रतुवा समेत थलियो । भूतले पक्रियो भन्ने हल्ला चलाइयो । रतुवालाई घरमा ल्याएर थुनियो । उसलाई पखलाले सताएको थियो । बेलाबेलामा ज्वरो पनि आउने गथ्र्यो । ऊ कोठाभित्र निस्लोट भएर सुत्यो । भोक--तीर्खा सबै पचायो । आमाबुवा अर्कै घरमा सुते । भूतले छाडेछ भने छोरो भनौंला, नत्र यसलाई पनि गुमाउनु पर्ने भयो भन्ने सोचेर रोइ रहँदा भए । जेठो वितेको तेह्र दिन वितेको थिएन । बाँकी रहेको एक मात्र सन्तान पनि मृत्युको मुखतिर गइरहेकोमा उनीहरू बडो विषाद्मा परे । भगवान्लाई पुकार्दा भए । दुःखीका थाप्लामाथि भगवान्ले अझ दुःख थपे उनीविरुद्ध नै खनिने आशय व्यक्त गरे । करुणाका पुञ्जले दुःखीको दुःख हरण गर्नसक्नुपर्ने विचार एकअर्कामा बाँडचुँड गर्दा भए । रुँदारुँदा कतिखेर निद्रादेवीका शरणमा पुगे, उनीहरूलाई पत्तो नै भएन ।

उता राती २ बजे रतुवालाई ज्वरोले छाड्यो । उठेर ढोका खोल्न खोज्यो । बाहिरबाट साङ्लो मात्र लगाइएको थिएन, भोटेताल्चा समेत झुण्ड्याइएको थियो । टाटी भत्काएर बाहिर निस्कने बल थिएन । कट्टुमै दिशा गरेको थियो । कोठा गन्हाएर बसी नसक्नुभएको थियो । तीर्खाले घाँटी प्याक्प्याक्ती भएको थियो । घर बाहिर कसैको चालचुल थिएन । तापनि ऊ जोड--जोडले करायो । बालपन देखाउँदै आमालाई पुकार्दो भयो--  
'माई ! पानि ! पानि देही न ! प्यास लागले । पानि पिबै ।' (आमा ! पानी ! पानी दिनुस् न ! प्यास लागेको छ । पानी पिउँछु ।)

क्रन्दन बढ्दै जाँदा निकैबेरपछि हरिया दम्पती ब्युँझिए । छोराप्रति दयाभाव देखाउनुको सट्टा अझ भयभीत भए । 'बेटाके बोली जँका बनाके भूत बाजिरहल छै । पक्कै भूतने रतुवाके खेने हेते ।' (छोराको बोलीमा भूत बोल्दै छ । पक्कै भूतले रतुवालाई खाइसकेछ ।) आँखाभरि आँसु बनाएर हरियासँग टाँसिँदै श्रीमती बोली ।  
'आब हमरासभक खाइला बजारहल छै ।' (अब हामीलाई खान बोलाउँदै छ ।) हरियाले पनि आँसु पुछ्दै आशङ्का जाहेर ग¥यो ।  
दुबैले एकअर्काको बाहुपास नछाड्ने निर्णय गरे । भूत आएर खाएमा पनि दुबैलाई एक साथ खाओस् । दुबै छोराहरूलाई खाइसकेपछि हामीले मात्र भूतबाट जोगिएर हिँडेर के फाइदा ! दुईमध्ये एकलाई छाडेमा बाँच्न गाह्रो हुने निष्कर्ष निकाले । उनीहरू खुसखुस कानेखुशी मात्र गर्थे । एक शब्द पनि बाहिर निकाल्दैनथे । आँगनमा भूत उभिएको छ र उनीहरूलाई छोराको स्वरमा डाकिरहेको छ, त्यता जानासाथ त्यसले एकै गाँस पार्छ भन्ने सोच्न थाले । उता रतुवा भने पानीका लागि पुकारा गरिरहेको थियो । कोही नआए पछि रुवाइको आवाज मन्दमन्द पारिरहेको थियो । मधुर स्वरमा रुँदारुँदै त्यत्तिकै निदायो ।

विहानी पख बिउँझियो । दिउँसो आमाले बाहिरफेरो जान नहुने, पानी खान नहुने, नत्र भूतले अरू सताउने र चाँडै मर्नुपर्ने कुरा गरेको सम्झियो । जे भए पनि पानी त पिउँछु, पिउँछु । जसो गरे पनि पिउँछु, पिउँछु भन्ने अठोट उसको मनमा आयो । बाँसको ढोकाको प्वालबाट घरभित्र चोर कुकुर छिर्ने गरेको उसले थाहा पायो । र, जसोतसो घस्रिँदै ऊ बाहिरियो । गाग्रो रित्तिउँञ्जेल पानी पियो । नजिकैको पोखरीमा गएर मज्जाले नुहायो । कट्टु परिवर्तन ग¥यो । र, जस्ताको त्यस्तै भई चोर बाटो भएर कोठामा छि¥यो । अब भने ऊ ढुक्क भयो । कोठाको एक कुनामा बोरा ओछ्यायो । त्यही पल्टियो । अर्को बोरा ओड्यो । र, मज्जाले निदायो । एकाविहानै उठ्यो । आमालाई बोलायो । हरियादम्पती डरले छेउमै परेनन् । निक्कै बेर आमालाई बोलाएर ढोका खोल्न लगाए पनि कोही नआएकोले ऊ त्यही चोर बाटो भएर बाहिरियो । आँगनमा उभियो । चारैतिर सुनसान थियो । मान्छेको चालचुल कतै थिएन । उज्यालो हुनै लागेको थियो । कि गाउँका सबै मान्छे मरे ! मेरा बुबाआमा पनि विते कि ! नानाभाँतीका आशङ्काहरू उसको मनमा आए । तापनि झिनो आश लिएर आमालाई बोलाउन थाल्यो ।

'माई ! हम बाँचल छी, माई । आब हमरा जर सेहो नही लागल छै । पखला सेहो नही लागल छै । अखेन हमरा भुख लागल छै । माई ! खाइल देही न माई ! तुँ कत गेली, माई !'  
(आमा ! म बाँचेँ, आमा । अब मलाई ज्वरो पनि आउँदैन । पखला पनि लाग्दैन । अहिले मलाई भोक लागेको छ । आमा ! खान दिनुस् न आमा ! तपाईं कहाँ जानुभो आमा !)

रतुवा रुँदै आमालाई बोलाउँदो भयो । उता हरिया दम्पती चाहिँ घरभित्रै लुकेर बस्दा भए । बाहिर निस्के भूतले पक्रने भयले झन् हलचल नगरी लुक्दा भए । रतुवाको रोदन नमिठो तवरले फैलियो । टाढा--टाढासम्म पुग्यो । त्यसलाई हेर्न कोही पनि आएनन् । ऊजस्तो सिकिस्त भएको मान्छे कोही बाँचेकै थिएन । ऊ मरिसक्यो भन्ने सबैले ठानेँ । र, दिउँसै भूतले तर्साइरहेको महसुस गरे । घाम निक्कै माथि पुगेपछि मात्र सबै गाउँलेहरू उठ्थे । एकाविहानै उठेर उताउती गर्ने हिम्मत कसैको थिएन । रुवाइलाई पचाउन नसकेर आमा चाहिँ उठेर यसो प्वालबाट चियाइन् । रतुवा पो बीच आँगनमा बसेर रोइरहेको देखियो । हत्त न पत्त हरियालाई कोट्याइन् । दुबै उठे र आँगनतिर लम्के । रतुवालाई उठाएर काखमा लिए । सुम्सुम्याए । खानेकुरा खुवाए । पछि विस्तारै रतुवा तन्दुरस्त हुँदै गयो ।

त्यस दिनदेखि हरियालाई भूतप्रेत केही होइन भन्ने लाग्यो । हो नै भने पनि आफ्नो छोरालाई प्राणदान दिने भूतप्रेत शत्रु नभएर मित्र भएको कुरा गर्दो भयो । कतिपय गाउँलेहरू जेठो छोराको शोकले हरियाको दिमाखको नटबल्टु ढिला (खुकुलो) भएको जिकिर गर्दा भए । ऊ जतिबेला पनि बाहिरफेरो घुमफिर गर्दो भयो । हैजाले थलिएका परिवारकहाँ गई काम गर्दिंदो भयो । मरेका मान्छेहरू सबै जसोलाई पोखरीमा फालेर आउने काममा ऊ नै अघि हुन्थ्यो । ऊ एकै पटकमा कम्तिमा दुई वटासम्म लास बोक्थ्यो । ऊ त्यसरी जुट्न थाले पछि चमार बस्ती मानिसहरूको लास दुर्गन्धबाट बचेको थियो । नत्र भने मरेको दुई, तीन दिनमा मात्र लास फ्याल्ने काम गरिन्थ्यो । मान्छे नभएर त्यस्तो अवस्था आएको थियो ।

मित्र अग्नि ! मेरा पिता लक्ष्मी उमेरले काँचा भए पनि हरियाका दौंतरी भएका थिए । उसलाई हरतरहले सहयोग पु¥याउँथे । घरमा बस्न अङ्कुस लगाउने सदस्यहरू नभए पछि गाउँभरि चहारेर हिँड्थे । बिमारले थलिएका परिवारकहाँ पुगी गाईभैंसी--बाख्रापाठा भोकाएको र रोगाएकोमा फिक्री गर्थे । बारीमा लगेर बाँधिदिने, घाँस--पराल हालिदिने, पानी--खोले खुवाउनेजस्ता काम गरेर उनी दिन विताउँथे । उनलाई आफ्नो चिन्ता थिएन । खालि अरूको चिन्ता मात्र गर्थे । खटरी दादी झर्कोफर्को गर्थिन् । भाइहरू समालेर घरमै बस् भन्थिन् । दादीको क्रोध उनलाई स्वभाविक लाग्थ्यो । कहिलेकाँही उनी हात उज्याउँथिन्, त्यसलाई उनी आशीर्वाद ठान्थे । आमा भने पनि, बाबु भने पनि उनी मात्र थिइन् । त्यसैले पनि उनी नतमस्तक थिए । भूतप्रेत के हो र हैजा केको नाम हो, त्यस बारे उनलाई केही थाहा थिएन । एकातिर कलिलो उमेर अर्कातिर सुझ न बुझका लाटा नै थिए ।

मो. नं. ९८४२८२९२०६ वा ९८१७७२९५६५ nandalalacharya@gmail.com
