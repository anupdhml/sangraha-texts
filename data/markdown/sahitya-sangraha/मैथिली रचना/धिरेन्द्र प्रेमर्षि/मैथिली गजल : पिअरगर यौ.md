---
title: मैथिली गजल / पिअरगर यौ
author: धिरेन्द्र प्रेमर्षि
genre: null
language: मैथिली
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%ad%e0%a4%be%e0%a4%b7%e0%a4%be-%e0%a4%ad%e0%a4%be%e0%a4%b7%e0%a5%80-%e0%a4%b8%e0%a4%be%e0%a4%b9%e0%a4%bf%e0%a4%a4%e0%a5%8d%e0%a4%af/%e0%a4%ae%e0%a5%88%e0%a4%a5%e0%a4%bf%e0%a4%b2%e0%a5%80-%e0%a4%b0%e0%a4%9a%e0%a4%a8%e0%a4%be/
---

जोरजुलुमसँ जे ने झुकए से भाले लगए पिअरगर यौ  
इन्द्रधनुषी एहि दुनियामे लाले लगए पिअरगर यौ

ठोरे जँ सीयल रहतै तँ गुदुर--बुदुर की हेतै कपार!  
एहन मुर्दा शान्तिसँ तँ बबाले लगए पिअरगर यौ

कुच्ची--कलमक रूप सुरेबगर रहलै, रहतै सबदिनमा  
जखन अन्हरिया पसरल होइक, मशाले लगए पिअरगर यौ

खालि शब्दक जाल बुनल नहि चाही आब जवाब कोनो  
नगर--डगरमे गुञ्जैत सबल सबाले लगए पिअरगर यौ

जुड़शीतलकेर भोरहरियामे धह--धह जरए कपार जखन  
जलथपकी नहि, तखन जाँघपर ताले लगए पिअरगर यौ

माथा बन्हबैत कफन, उड़ाबए लाल गुलाल अकाशे जँ  
हमरा तँ ओहि समय--सुन्दरीक गाले लगए पिअरगर यौ

साल--सालपर अबैत रहैए, सगरो दुनिया नवका साल  
नवयुगक मुहथरि खोलैत नव साले लगए पिअरगर यौ ।

२०६३÷०१÷०२

(स्रोत : **नेपाली गजल गुगल ग्रुप** )
