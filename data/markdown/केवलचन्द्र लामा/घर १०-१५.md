---
title: घर १०-१५
author: केवलचन्द्र लामा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%87%E0%A4%B5%E0%A4%B2%E0%A4%9A%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B2%E0%A4%BE%E0%A4%AE%E0%A4%BE
---

दैलो छ एउटा  
जसले मेरो घर थुन्दैन। थुन्नसक्दैन।  
घर भाग्छ।  
दॉंत फुक्लेको खिर्कीबाट हाम्‌ फालेर  
घर भाग्छ।  
अलि पर पुगेर घरले  
मन्टो बटारेर हेर्छ घरलाई।  
घर खोज्दा अलल्लिएको अँध्यारो कोठाभित्र  
जताभावी ठोकिन्छ।  
एउटा कोठाको रेसिङ कार  
अर्को काठाको बुल्डोजरसंग ठोकिन्छ।  
छर्ल्यामछुर्लुम हुन्छ देउताथानको दीयो।  
हल्लाले सातो उड़ेर घर भाग्छ।  
घरबाट घर भागेपछि  
तरकारीबाट सुवास भाग्छ।  
विस्तारै ओझेल हुन्छ  
घरको आँखाबाट घर।  
घरमा वैभवको ब्लूप्रिन्ट बस्छ।  
भर्खर छापिएको असुरक्षाको किताब  
आफ्नो पूरानो संस्करणसित  
घरमा बस्छ।  
सुट्ठीसाह्रै भएर  
घर विश्वभ्रमणमा निस्कन्छ  
घरमै छोड़ेर बूढ़ा बा-आमा।  
त्यसपछि  
घरमा बा का सुस्केरा र थकान बस्छन्‌।  
घरमा अमाको आँसु र सपना बस्छन्‌।  
कहिले पॉंउछ हाला नी बुद्धत्व?  
बित्नै मान्दैन घरको भूतकाल।  
सम्झनाले कहिले घरमा रंगपचेरा गर्छ।  
सम्झनाले कहिले दशैंलाई रुवाउँछ।  
घरमा भविष्यत्‌काल पनि  
वर्तमानकालसँग घोलिएर बस्छ।  
डेरामा वास बसेको घरमा  
कसरी हुर्काउनु नि  
भविष्यतकाल?  
फिकर गरिरहन्छ घर।  
घरले सधैँ दख्ने सपनाहरू  
यति टाढ़ा भए।  
कि विराना भए।  
भूलेको बिर्सेको सपना  
एक दिन गाउँ घुम्नु आउँछ  
पर्यटकझैं।  
चिनेको चिनेको लागेर  
घरको फोटो खिंच्छ।  
घरले भूलिपठाउँछ नाउँ  
आफैले जन्माएको सपनाको  
बोलाऊँ भन्दा भन्दै.....।  
चकमन्न भेटाएपछि घर बोल्छ।  
सम्झनाहरू निकाल्छ,थन्काउँछ।  
रहरहरू निकाल्छ,झारपुछ गर्छ।  
चुपचाप बस्दा घर  
घरभित्रको चकमन्न बोल्छ।  
चकमन्नमा  
घर चुपचाप हुँदा  
पीड़ाको कुकुर्नी भूकिबस्छ  
घाउको काग कराइबस्छ.....  
घरबाट उख्लिएको छ  
विभक्तिको छानु,  
विभक्ति वास्तविक्ताको।  
घर गएको छ सुटिङमा।  
घर गएको छ पासो थाप्नु।  
घर गएको छ सपनाको शिकार हुनु।  
टेलिभिजन सिरियलको जस्तो हुनुलाई  
ऐनाअघि घण्टौं खट्‌छ घर।  
वाल्ट डिज्नीले एनिमेट गर्छ घरको रंग  
थ्री डी सिनेमाजस्तो हुनुखोज्छ घर  
र लटरी फँसेको डिजिटल सपना किनिहान्छ घर।  
बिहानै दामी गाड़ी चड़ेर  
कारखाना जान्छ पूँजीपति घर  
र फाइवस्टार होटलमा फ्लट गर्नअघि  
टिलिक्क क्याबिनमा गजधम्म बस्छ।  
हरेक कोठामा डिजाइनर सुट फेर्छ घर।  
(सुटिङमा व्यस्त छ घर)  
करोड़ करोड़ रूपियॉंको चाखलाग्दो षड़यन्त्र बुन्छ घर।  
सुटिङबाट फर्केर बल्ल निदाउँछ घर  
आफ्नो अनुहार  
सपनामा देख्छ घरले  
मेकओवर नगरेको अनुहार।  
हल्ला नगर निदाएको छ सुपरस्टार घर,  
सपनामा छ सेलिब्रिटी घर।  
घरभरि हतार छ अत्तालिएको बिहानको  
भात पाक्नैपर्छ ठीक समयमा घरमा।  
केट्‌केटी स्कूल टिफिनबाकस  
बेड टी टुथ ब्रस  
र काममा जाने ठिक समयमा....  
.....समयमा बॉंच्ने समय छैन घरमा...  
आह! घर उठ्‌छ!  
घर काममा जान्छ।  
पसिनै पसिना भएर  
फतक्क गलेर  
आह! फर्किआउँछ घरमा  
घरको छानु......
