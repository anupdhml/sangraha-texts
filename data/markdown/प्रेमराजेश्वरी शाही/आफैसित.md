---
title: आफैसित
author: प्रेमराजेश्वरी शाही
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A5%87%E0%A4%AE%E0%A4%B0%E0%A4%BE%E0%A4%9C%E0%A5%87%E0%A4%B6%E0%A5%8D%E0%A4%B5%E0%A4%B0%E0%A5%80_%E0%A4%B6%E0%A4%BE%E0%A4%B9%E0%A5%80
---

मन, प्रेम प्यारको दुनियाँ छोडी  
अश्रु, निवेदन आज बिर्सी तँ !  
युग युगदेखि मानवलाई आफ्नो डरको प्यार दिएर  
एक एक नरमा तैले कोमलताको झंकार दिएर,  
प्रेम स्नेहको सट्टा-  
"पौरष," 'साहस पाउनाको तेरो अभिलाष,  
मिथ्या पार्यो नरले ;  
'भय' कातरता नै आए नरसाथ !  
अनि, नारी ! तैंले पाई नर-भय-जन्य-  
'दम्भ' को दुनियाँ,  
'शिशु' 'साथी' अनी 'संरक्षक' बन्दै,  
क्रमशः छलले,  
'शासक कठोर' भई 'कारा' पार्योर -  
तेरै निम्ति दुनियाँ ।  
तेरो प्रयोग नै विकृत गर्यो नरले,  
नारी !  
तैपनि तैं नर निर्मात्री ;  
कता जान्छ नर मूढ,  
नारीको शिशु,  
सृजनुको एकमात्र तैं पापी !  
के तेरो गति रुद्ध ?  
पासमा तेरो सीमाहीन हृदय  
जगतविधायक आशीर्वादक होइन र तेरै धवल प्रणय  
आँखाका अनुराग नाघ्न सक्तछ  
'सृष्टिको कौशल ?"  
मनको मङ्गल दुर्ग विजित होला  
कायरताको बल ?  
छोड्नु पर्छ नारी तँलाई,  
बन्नु काँचको मृदुल पात्र  
इच्छा लाग्दैमा भदाक्रान्त औ दीन पुरुषले-  
अहम् हेतु तोडोस् फोडोस् !  
स्वर्णसुरा झैं छचल्किदै, मद-रुप छोड,  
तँ कसरी यहाँ प्रेयसी मात्र ?  
इच्छा लाग्दैमा कायरताले क्लान्त पुरुषले  
पान गरोस् मदमत्त बनोस् !  
हीरा झैं धप धप दीप्तमयी औ वन कठोर  
धन-लौहले पनि टक्कर खाइ,  
आफ्नै टाउको फोडोस् !  
शक्ति पुञ्ज विद्युत झैं बग्नु छ आज,  
र नरले,  
तेरै प्रकाशमा 'शौर्य्य' र 'शुचिता' हेरोस् !  
लहराहरु झैं फैली  
गर त आप्त,  
मनुजको घातक पातक  
ज्योत्स्ना झैं पावनताको गरिकन प्रसार,  
गर धवल धौत  
मानवताको कालो कल्मष ।  
गर 'साहस' को वरदान,  
आत्म-विश्वासी होओस् मानव,  
अक्षय पौरष गर दान,  
स्वयंमा निर्भर होवोस् मानव  
अनि हेर,  
स्व-साहसमा निर्भर नर नै छ-  
तेरो साथी !  
अनि पाऊ  
धोई पखालेको  
पौरुष-प्राप्त मनुज नै छ  
तेरा --  
असन्दिग्ध विश्वासी ।  
जयनाद गरी भन,  
मेरो नारीको मन-  
"तेरो छुटोस आज "संरक्षण"  
 नव लिई चेतना हिंड,  
चुँडाली आज-  
नारी कै निमित्त नरको-  
'शासन !'  
नाम प्रेम, प्यारको जुनियाँ छोडी,  
आज बगाऊ,  
नव-चेतनाको उन्मुक्त धार,  
लय आव्हान, कर्तव्य नयाँ, नव युगले-  
चाहन्छन् खोल्न,  
रुढिले बन्द द्वार !  
यी दिशाहरु हाँस्तछन्,  
हाँस्तछन् रश्मि, नवोदित रवि, शशी, तारा  
बिर्खी, नारी, अश्रु निवेदन  
प्रेम, धारको दुनिया छोडी,  
नयाँ ध्येय, नव प्रेम, गएको-  
आज बगाऊ;  
नारीको मन-  
नूतन धारा  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
