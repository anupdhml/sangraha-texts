---
title: प्रदान
author: प्रेमराजेश्वरी शाही
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A5%87%E0%A4%AE%E0%A4%B0%E0%A4%BE%E0%A4%9C%E0%A5%87%E0%A4%B6%E0%A5%8D%E0%A4%B5%E0%A4%B0%E0%A5%80_%E0%A4%B6%E0%A4%BE%E0%A4%B9%E0%A5%80
---

दिन सकीनँ प्रियतम दान ।  
अम्बरदेखी अवनिसम्मको राशि-राशि आकांक्षा  
कुन्नी कसरि भरिन गो सानो उरमा यतिको इच्छा ?  
फेरि समर्पण कता, कसरि अभिलाषा भए प्रदान ?  
दिन सकीनँ प्रियतम दान ।  
शरद्-निशामा रजत-ज्योत्स्ना खिलखिल हाँसिरहेको  
नीलमको प्यालीमा प्रियतम अमृत छचल्किएको  
पग्‌लिन थाले प्राणहरूका यी सारा अभिमान  
अनी समर्पण कता, कसरि अभिलाषा भए प्रदान ?  
दिन सकीनँ प्रियतम दान ।  
साना क्षुद्र अकिञ्चन भए पनि लिइ निज उर-उच्छ्वास  
कृष्ण-निशामा सबै ओच्याए तारक करूण प्रकाढ  
थोपा-थोपा भई साधना आफैँ चुहे अजान  
फेरि समर्पण कता, कसरि अभिलाषा भए प्रदान ?  
दिन सकीनँ प्रियतम दान ।  
रोयो धुरूधुरू नीरवता ओस अश्रु सुकुमार  
आँखा खोलि उषाले हेरिन् थोपाको संसार  
व्याप्त भए आफैँ समीरमा उरका व्याकुल गान  
अनी समर्पण कता, कसरि अभिलाषा भए प्रदान ?  
दिन सकीनँ प्रियतम दान ।
