---
title: शैशव
author: विप्लव प्रतीक
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%AA%E0%A5%8D%E0%A4%B0%E0%A4%A4%E0%A5%80%E0%A4%95
---

एउटा गुथुमुने बालक थिएँ म  
मायाले उचाल्ने र म्वाइँ खाने थुप्रै थिए  
इच्छाको अँगालो र म्वाइँमै मेरो शैशव कठै सकियो ।  
थुप्रै इच्छाका नौघोडे रथको सारथी म एक्लै थिएँ ।  
तर, मेरी आमा र मेरा बाबाको इच्छायुद्धमा  
आज म न आमाको इच्छाजस्तै छु  
न बाबाको चाहनाजस्तै छु  
यहाँसम्म कि म मेरो सपनाजस्तो पनि छैन ।  
बालकहरू देख्नेबित्तिकै  
त्यसैले, म सोचमग्न हुन्छु ।  
आँखा रसाएर आउँछ  
फेरि एउटा इच्छाको मृत्युलाई महसुस गरेर,  
अनि यही कारणले गर्दा नै  
म बालकहरूलाई कुनै इच्छाको आँखाले हेर्दिनँ  
उनीहरूलाई आफ्नो इच्छाको बदला कहिल्यै बन्धक राख्दिनँ ।  
एउटा गुथुमुने बालक थिएँ म  
मायाले उचाल्ने र म्वाइँ खाने थुप्रै थिए  
इच्छाको अँगालो र म्वाइँमै मेरो शैशव कठै रित्तियो ।
