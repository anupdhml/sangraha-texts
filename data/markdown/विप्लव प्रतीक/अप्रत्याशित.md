---
title: अप्रत्याशित
author: विप्लव प्रतीक
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%AA%E0%A5%8D%E0%A4%B0%E0%A4%A4%E0%A5%80%E0%A4%95
---

सपनाहरू  
कति कुहिएका पनि छन्सायद  
तैपनि म बोकिरहेछु काँधमा  
छातीमा प्रीत छ  
मैले चाहेको मेरो संसार  
मेरै आँगनमा म खोज्दै बसेको पनि छु  
म यात्रामा थाकेर सुस्ताएको पनि होइन  
तर, म भड्की पनि रहेको छु कताकता  
लक्ष्यको परेवा समाते पनि  
कहिले समात्दैछु, कहिले फुत्किँदैछ ।  
नभेटेका कुरा त छँदैछ  
कति भेटेका वस्तु पनि नभेटेका जस्ता देखिन्छन्  
त्यतिखेर किन चिच्च्याउन मन नलागोस्त मलाई ?  
किन आँधीझैँ वेग नमारूँ ?  
अनि किन आगोझैँ हुरहुरिँदै नबलूँ त म ?  
तर, एक्कासि सेलाएँ भने म ?  
हँ, अचानक म मरेँ भने,रातिभरेनै ?  
कहाँ बात मार्छन् होलान्  
यी मभित्रका मेरा अन्तर्द्वन्द्व  
आर्तनाद अनि अनुभवहरू ?  
साँच्चै, म मरेँ भने, के हुन्छ होला, भरे राति नै ?
