---
title: उपायको खोजीमा
author: विप्लव प्रतीक
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%AA%E0%A5%8D%E0%A4%B0%E0%A4%A4%E0%A5%80%E0%A4%95
---

निरुपाय  
सूर्यझैँ, जसको अरू उपाय छैन  
मानिसका लागि बिहान बिउँझ्दिनु र सुतिदिनु रातमा  
बिलकुल सूर्यजस्तै म पनि बिउँझ्दै, सुत्दै  
उदाउँदै, अस्ताउँदै  
एउटा नियममा बाँधिएको छु  
अनि उद्देश्य ढाँटेर बाँच्नु  
साह्रै कष्टदायक छ मलाई ।  
त्यसैले विरोध बोलिरहेछु, नयाँको खोजीमा ।  
केही अवश्यै हराएको छ  
चोट निरन्तर परिरहेछ  
घाउ हराएको छ सायद  
आर्तनादलाई मेरो  
कहिले समाजले, कहिले जुलुसले  
कहिले सामयिक घटनाले  
विवेचना गर्न नसकेर  
अल्मल्याइदिएको छ ।  
यस्तो अवस्थामा जो कोही पनि  
निरुपाय छट्पटिन सक्छ, कहालिन सक्छ  
तर, मथ्न पनि सक्छ  
आफ्नो शेष ऊर्जालाई मस्तिष्कभरि ।  
आज त्यही सम्झ्ेर  
म मथिरहेछु मस्तिष्क  
यातना बिर्सेर, पीडा बिर्सेर  
टुङ्गोको तस्बिर हातमा च्यापेर  
एउटा परिवर्तित मार्ग रोजेर  
अनुहारभरि इन्द्रेनीबुनेर, उनेर, पोतेर ।
