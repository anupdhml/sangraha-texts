---
title: मेरो गीत
author: विप्लव प्रतीक
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%AA%E0%A5%8D%E0%A4%B0%E0%A4%A4%E0%A5%80%E0%A4%95
---

विधाताले दिएको भिक्षा भाग्य  
मलाई कहिल्यै मन्जुर भएन  
मेरो आफ्नो कर्म, मेरो भाग्य निर्माण  
तिमीलाई कहिल्यै स्वीकार भएन ।  
मलाई तातोसँग खेल्न मन पर्छ  
त्यसैले सधैँ सूर्यको गोला चिथोर्छु  
मलाई तिर्खासँग खेल्न मन पर्छ  
त्यसैले सधैँ पानीको मुहान थुन्छु  
मेरा उत्कण्ठा, मेरा चाहना  
तिमीलाई कहिलै स्वीकार भएन ।  
जिन्दगीको यात्रा, न आरम्भ न अन्त  
त्यही शून्यमा बेग्लै एउटा आयाम  
म खोजिरहेछु, निरन्तर खोजिरहेछु  
भनेँ नि, म नयाँ बाटो पहिल्याउन खोज्दछु  
मेरो जिजीविषा र मेरा बैँसका गीत  
तिमीलाई कहिल्यै स्वीकार भएन  
विधाताले दिएको भिक्षा भाग्य  
मलाई कहिल्यै मन्जुर भएन ।
