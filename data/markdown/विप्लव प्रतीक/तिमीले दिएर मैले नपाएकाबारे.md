---
title: तिमीले दिएर मैले नपाएकाबारे
author: विप्लव प्रतीक
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%AA%E0%A5%8D%E0%A4%B0%E0%A4%A4%E0%A5%80%E0%A4%95
---

केहीसपनाका स्लाइडहरू  
तिम्रो अघिल्तिर छरिदिएको थिएँ  
यात्रा थाल्दा आँसुहरू आँखाका कापकापबाट चुहिँदै थिए  
आशा राखेको थिएँ  
तिमीले सह्माल्नेछौ एकदुई मुठी ।  
कसैको अगाडि नाङ्गिएर  
अलिकति सहानुभूति, हेरचाह र मुस्कान खोज्नुलाई नै  
मान्छेले सायद प्रेम भन्दछन्।  
म नाङ्गिएको थिएँ अनि प्रेमका लुगा माग्दै थिएँ  
तिमीले मलाई 'इम्पेरर्स न्यु क्लथ' लगाइदियौ ।  
अवर्णनीय सुन्दर र मुलायम  
तिनै लुगाहरूमा म आजसम्म  
सुन्दर देखिन्छु, आभिजात्य देखिन्छु  
मान्छेहरू मेरो सुन्दरताको वर्णन गरेर  
'इपिक' कथ्दैछन्।  
तर, उता तिम्रो विवाहपश्चात्  
यता जन्मिएकी मेरी छोरीले  
आज मलाई नराम्रो र डरलाग्दोसँग झ्सङ्ग पारेकी छे  
भन्छे, "बाबा, तिम्रो आङमा किन कहिल्यै पनि लुगा छैन ?"
