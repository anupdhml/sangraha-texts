---
title: परिवर्तनका लागि
author: कुन्ता शर्मा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%81%E0%A4%A8%E0%A5%8D%E0%A4%A4%E0%A4%BE_%E0%A4%B6%E0%A4%B0%E0%A5%8D%E0%A4%AE%E0%A4%BE
---

म दुईओटा हातहरू दिन्छु  
सृजनशीलताले परिपूर्ण  
दसओटा औँलाहरू दिन्छु  
कर्मभूमिलाई सुन्दर बनाउन  
जन्मभूमिलाई उर्वर बनाउन  
उठून् सहस्र ठेलाहरू  
म अजस्र ऊर्जा बोकेका  
दुईओटा पाखुराहरू दिन्छु ।  
म मेरा मधुर सुसेलीहरू दिन्छु  
म मेरा सशक्त बोलीहरू दिन्छु  
न्यायको पक्षमा बोल्नुपर्दा  
सत्यको समर्थनमा लाग्नुपर्दा  
म अक्षय हुङ्कारहरू दिन्छु  
म दृढ सङ्कल्पहरू दिन्छु  
मुक्तिका लामा अभियानहरूमा  
निरन्तर अविरल चल्न  
सङ्कल्परत मेरा सबल पैतालाहरू दिन्छु  
पहाडहरूलाई पछि सार्न  
नदीहरूको बहावविपरीत हेलिन  
म मेरो उत्साह र साहस दिन्छु  
म मेरो जाँगर र आत्मविश्वास दिन्छु  
तिमी ज्यावल र औजारहरू तयार गर  
सबै अटाउने सबै रमाउने  
सुन्दर घरको निर्माणमा  
सबै हाँस्ने सबै नाच्ने  
सामूहिक रहरको प्राप्तिमा  
म श्रम र पसिना दिन्छु  
म धैर्य र साहस दिन्छु  
शब्दमात्र होइन जीवनको सार दिन्छु  
सम्पूर्ण गति दिन्छु, प्रगति दिन्छु  
धोद्रो रूखजस्तो  
बूढो र जर्जर परिवेशलाई ढाल्न  
म अदम्य साहस र चुनौती दिन्छु  
तिमी होस्टे गर म हैँसे दिन्छु  
पसिनामात्र हैन मुटुको रगत पनि दिन्छु ।
