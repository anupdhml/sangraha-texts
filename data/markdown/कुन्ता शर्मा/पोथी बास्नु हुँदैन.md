---
title: पोथी बास्नु हुँदैन
author: कुन्ता शर्मा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%81%E0%A4%A8%E0%A5%8D%E0%A4%A4%E0%A4%BE_%E0%A4%B6%E0%A4%B0%E0%A5%8D%E0%A4%AE%E0%A4%BE
---

सधैं सधैं घरका धुरीहरूमा  
आँगनहरूमा, बार्दलीहरूमा...  
घाँटी तन्काउँदै, सिउर हल्लाउँदै  
बस्ने काम भालेको हो  
आवाज उकास्ने काम भालेको हो ।  
पोथीले मात्र कुर्कुराउनु पर्छ  
आक्रोसका घुड्काहरू चुपचाप निल्नु पर्छ  
अण्डा पार्नु पर्छ, ओथारा बस्नु पर्छ  
चल्ला काढ्नु अनि  
तन्मयतापूर्वक बच्चा हुर्काउनु पर्छ  
उन्मुक्त हाँसो हाँस्नु हुँदैन  
पोथी बास्नु हुँदैन ।  
तौलीतौली बोल्नु पर्छ  
शब्दमा आदरभाव घोल्नु पर्छ  
पाउमा निहुरिनु पर्छ  
दासताको फूल सिउरिनु पर्छ  
लक्ष्मण रेखा नाघ्नु हुँदैन  
अधिकार माग्नु हुँदैन  
उन्मुक्त हाँसो हाँस्नु हुँदैन  
पोथी बास्नु हुँदैन ।  
आँसु हतियार हो  
मुस्कान हतियार हो  
स्थिति अनुसार प्रयोग गर्नु पर्छ  
परिस्थिति अनुसार उपयोग गर्नु पर्छ  
साँचो कुरा बोल्नु हुँदैन  
अन्धकारको पर्दा खोल्नु हुँदैन  
उन्मुक्त हाँसो हाँस्नु हुँदैन  
पोथी बास्नु हुँदैन ।  
टेक गर्नु हुँदैन  
थुनछेक गर्नु हुँदैन  
मालिक मालिक रट्नु पर्छ  
यन्त्र जस्तो भएर खट्नु पर्छ  
नयाँ परिवेशमा टेक्नु हुँदैन  
नयाँ विचार राख्नु हुँदैन  
उन्मुक्त हाँसो हाँस्नु हुँदैन  
पोथी बास्नु हुँदैन ।  
बासेमा के हुन्छ ?  
साह्रै अनिष्ट हुन्छ  
नीति नियम रुष्ट हुन्छ  
ठूलो अवरोध सहनु पर्छ  
आँसुको नदीमा बग्नु पर्छ  
सपना तुहिन सक्छ  
जीवन चुँडिन सक्छ  
ओथारोको अण्डा  
त्यसै त्यसै कुहिन सक्छ  
चल्लाको कलिलो जीवन  
नफुल्दै झर्न सक्छ  
प्रहार हुन सक्छ  
संहार हुन सक्छ  
त्यसैले चेतनाको डाक बोल्नु हुँदैन  
अन्धकारको पर्दा खोल्नु हुँदैन  
उन्मुक्त हाँसो हाँस्नु हुँदैन  
पोथी बास्नु हुँदैन ।  
अवरुद्घ चेतना  
कहिलेकाँही प्रवाहित हुन खोज्दा  
जडताको विरुद्घ  
गतिशीलताको पाइला चाल्न खोज्दा  
उज्यालोले कुत्कुत्याए पछि  
आँटिला मुटुहरूले मुख खोल्दा  
साँचो कुरा बोल्दा  
आतङ्कित बर्बरताहरू  
एकैपल्ट ब्यूँझिएर  
जीवनको विरुद्घ  
मृत्युघण्ट ठोक्न सक्छन्  
एकोहोरो शंख फुक्न सक्छन्  
त्यसैले ठूलो आँट नलिइ  
दरिलो साथ नलिइ  
काँडाघारीमा पस्नु हुँदैन  
उन्मुक्त हाँसो हाँस्नु हुँदैन  
पोथी बास्नु हुँदैन ।
