---
title: नदीकिनाराको रूख
author: कुन्ता शर्मा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%81%E0%A4%A8%E0%A5%8D%E0%A4%A4%E0%A4%BE_%E0%A4%B6%E0%A4%B0%E0%A5%8D%E0%A4%AE%E0%A4%BE
---

दिनहरू धेरै बिते  
महिनाहरू धेरै बिते  
वर्षहरू धेरै बिते  
मवरपरका सबै रूखहरू,  
कलिला स--साना बिरूवाहरू  
माटाका मलिला पत्रहरू  
यस निर्दयी बाढीले बगाइसक्यो  
सबैसबै नै रित्याइसक्यो ।  
म पनि बग्न सक्छु  
मेरा हरिया हाँगाहरू बग्न सक्छन्  
मेरा कोमल पातहरू बग्न सक्छन्  
सबैसबै नै अस्तित्वहीन हुन सक्छन्  
विस्मृतिको गर्भमा लीन हुन सक्छन् ।  
धरती छेडेर तलतल पुगेका मेरा जराहरू  
अग्लँदै आकाशलाई अँगालो मार्ने  
मेरा हाँगाहरू  
कुनै पनि दिन कुनै पनि समय  
यस निर्दयी बाढीले बगाउन सक्छ  
धरतीको सुन्दर क्यानभासबाट  
मेरो चित्र मेटाउन सक्छ ।  
आहा त्यतिबेला पनि  
जब म बाढीहरूमा बग्दै जानेछु  
जब मेरो स्मृति क्षीण हुँदै जानेछ  
जब मेरो अस्तित्व लोप हुँदै जानेछ  
म ती प्रलयकारी आँधीहरू सम्झनेछु  
म ती मुसलधारे वर्षाहरू सम्झनेछु  
गडगडाउँदै आउने भयानक बाढीहरू सम्झनेछु  
तिनीहरूसँग जुझेका सङ्घर्षले भिजेका  
क्षणहरू सम्झनेछु ।  
म मरे पनि  
बाढीहरू मलाई बगाउन सफल भए पनि  
यो धरती कहिल्यै--कहिल्यै रित्तिने छैन  
तुफानीभन्दा तुफानी नदीका किनाराहरूमा पनि  
पहिरोले ताछेका विकट भीर र पहराहरूमा पनि  
तमाम दुःख र कष्ट झेल्न तयार भएर  
परिस्थितिका आँधीहरूमा खेल्न तयार भएर  
हरेक साल हरेक वसन्तमा  
बीउहरू झर्दै जानेछन्  
बिरूवाहरू उम्रँदै जानेछन्  
रूखहरू बढ्दै जानेछन्  
रूखहरू झ्याङ्गिदै जानेछन् ।
