---
title: मन दुखेको छ
author: कुन्ता शर्मा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%81%E0%A4%A8%E0%A5%8D%E0%A4%A4%E0%A4%BE_%E0%A4%B6%E0%A4%B0%E0%A5%8D%E0%A4%AE%E0%A4%BE
---

परिवारभित्रैका मुल्याहाहरूबाट  
छरछिमेकका छुल्याहाहरूबाट  
अत्यन्त अन्तरङ्गहरूबाट  
एकदमै अपरिचित बहिरङ्गहरूबाट  
मन घरीघरी आहत हुनेगर्छ  
चसचसी घोचेर दुख्ने गर्छ ।  
नमातिए पनि जथाभावी बोल्नेहरूले  
मातिएर शिष्टतालाई पोल्नेहरूले  
वीरभद्रको देशका अभद्रहरूले  
लुगा लगाएकाहरूको नाङ्गो संस्कृतिले  
सुन्दर शब्दजालभित्रका कुरूप विकृतिले  
मन घरीघरी आहत हुने गर्छ  
भतभती पोलेर दुख्ने गर्छ ।  
त्यसो त मन पनि उस्तै छ  
कलकलाएर तरङ्गित हुने पानीजस्तै छ  
तरल छ, सरल छ  
उष्णता पाए स्नेहको बाफ बन्छ र  
हावासँग कावा खाँदै माथि--माथि उड्छ  
शीतलहरले सताए उपेक्षाको बरफ बन्छ र  
स्तब्ध स्थिर रहन्छ ।  
मन दुखाउनेहरू दुखाउने गर्छन्  
बाढीग्रस्त क्षेत्रको पीडाले मन दुख्छ  
टनकपुरको संवेदनशीलताले मन दुख्छ  
ध्वस्त हुन्छ बगदाद र मन दुख्छ  
मन असह्य भएर दुख्छ  
सोमालियाको नरकङ्काल मानवदेहसँग मन दुख्छ  
बोस्निया हर्जगोबिनामा पुग्छ अनि मन दुख्छ  
छिमेकदेखि सुदूर परिवेशको यात्रा तय गर्छ  
र मन दुख्छ  
यसरी सबै--सबै कुराले प्रसन्नतामा  
कालो कात्रो ओढाएको छ  
पानीजस्तो कलल--सलल बग्ने मनलाई  
नराम्ररी दुखाएको छ ।
