---
title: भाइ नरिसाऊ है तिमी
author: कुन्ता शर्मा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%81%E0%A4%A8%E0%A5%8D%E0%A4%A4%E0%A4%BE_%E0%A4%B6%E0%A4%B0%E0%A5%8D%E0%A4%AE%E0%A4%BE
---

सङ्लो मन अनि स्वच्छ भाव लिएर  
एकदमै चिन्तित हुँदै पिरोलिएर  
छक्क परेर, अकमक्क परेर  
आत्तिएर स्तब्ध भएर  
तिमीसँग गर्दै छु कुराकानी  
भाइ नरिसाऊ है तिमी ।  
जवान नसाहरूमा मादक पदार्थ घोलेर  
बिर्सेर यथार्थ, देशको सपना पोलेर  
लर्खराउँदै बर्बराउँदै  
लाज र घिन सबै पचाउँदै  
कराउँदै चिच्याउँदै  
असन्तुलित हुँदै पछारिँदै  
डाङडाङ र डुङडुङ गर्दै  
दिशाहीन भएर  
किन कमाउँछौ दुर्नामी  
भाइ नरिसाऊ है तिमी ।  
तिमीलाई नशा गर्न छुट छ  
जीवनको दुर्दशा गर्न छुट छ  
मूल सडकमा नङ्ग्याउँदै सभ्यतालाई  
दुष्टताको खुला प्रदर्शन गर्न छुट छ  
हिंस्रक भएर जताततै भिड्न  
कोमलतालाई टुक्रटुक्रा पारेर गिँड्न  
सबै--सबै गर्न छुट छ  
तन्नेरी नसाहरूमा विष घोलेर  
माटाको सपना नराम्ररी पोलेर  
किन फाल्छौ अमूल्य जिन्दगानी  
भाइ ! नरिसाऊ है तिमी ।  
अवचेतनाको अँध्यारो गुफामा बन्द  
तिम्रो चेतनालाई  
कसैले झक्झकाउन खोज्यो भने  
अशिष्ट असभ्य बाटो त्यागेर  
नयाँ र फराकिलो बाटो रोज्न भन्यो भने  
कतै हान्ने राँगोजस्तो भएर  
कतै टोक्ने चितुवाजस्तो भएर  
बर्बर बन्दै, आतङ्कित बनाउँदै  
गुमाएर सबै सन्तुलन  
यन्त्रमानव भएर  
नबिताऊ निन्दनीय जवानी  
भाइ नरिसाऊ है तिमी ।  
तिम्रो नसा--नसामा दगुरेको  
यौवनयुक्त रक्तप्रवाहलाई  
अनन्य ऊर्जा र  
साहसयुक्त जवानीलाई  
उडाएर विषाक्त धूवाँहरूमा  
बिताएर समय दिशाहीन हिँडाइहरूमा  
अनुत्तरदायी बन्दै माटाप्रति  
आमाप्रति अनि भावी सन्ततिप्रति  
नभत्काऊ शिष्टताको निसानी  
त्यसैत्यसै ध्वस्त नपार जिन्दगानी  
भाइ नरिसाऊ है तिमी ।  
के छैन तिमीसँग ?  
म हेर्छु, सबैथोक छ  
तिम्रा सुपुष्ट अङ्ग--प्रत्यङ्गबाट  
निः सृत हुने अखण्ड ऊर्जा छ  
तिमीले चाहेमा, पसिना बगाएमा  
पहाड बाध्य हुन्छ  
एक ठाउँबाट अर्को ठाउँमा सर्न  
नदी बाध्य हुन्छ  
एक दिशाबाट अर्को दिशा बदल्न  
सैरमण्डल पृथ्वीसँग अझ नजिकिन सक्छ  
नौला--नौला ज्ञानको क्षितिज उघ्रिन सक्छ  
नयाँ--नयाँ सम्भावनाको  
अध्याय भेटिँदै जान सक्छ  
मानव जीवनको विकटता  
मेटिँदै जान सक्छ  
अनभिज्ञ रहेर सबै कुराहरूसँग  
नफाल यसै ऊर्जायुक्त जवानी  
भाइ नरिसाऊ है तिमी ।  
होम्ने भए आफूलाई  
देशको नवनिर्माणमा होम  
प्रदर्शन गर्दै आत्मबलिदानको  
विकृतिको विनाशमा होम  
बलिष्ठ काँधमा बोक युगलाई र  
परिवर्तनका पर्वहरूमा होम  
भुमरीजस्तो उठेर तरङ्गजस्तो लहरिँदै  
सुन्दर, समृद्ध अनि स्वाधीन राष्ट्र--निर्माणमा होम  
सङ्लो मन अनि स्वच्छ भाव लिएर  
'बहुजन हिताय' मा बिताऊ जिन्दगानी  
भाइ नरिसाऊ है तिमी ।
