---
title: अनुहार हराएपछि
author: अन्जीर प्रधान
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%A8%E0%A5%8D%E0%A4%9C%E0%A5%80%E0%A4%B0_%E0%A4%AA%E0%A5%8D%E0%A4%B0%E0%A4%A7%E0%A4%BE%E0%A4%A8
---

अब हामी एकअर्कालाई केही भन्दैनौँ  
भन्नुको अर्थ पनि छैन ।  
सुन्नुको अर्थ पनि छैन ।।  
हामीबीच शब्द तरल भएर बगिरहेछ  
बाफ भएर सढिरहेछ आवाज  
काँडे तार र जाली उम्रिरहेछन्  
घाँटीभरि हाम्रो  
हामी एक्लै--एक्लै भोगिरहेछौँ  
करोडौँ दुःस्वप्नका कथाहरू  
असङ्ख्य विभाजित मनस्थितिहरूमा भएको  
रातो रङ्गसँग  
विचलित/आक्रान्त  
म अथवा हामी  
आफ्नो सडकभरि पनि फैलन सकेका छैनौँ  
कहीँ पनि भएन निर्वाह/अवस्थाहरूको संरक्षण  
तिमी र म, हामी कसरी भनूँ  
खोइ अनुहार ?  
बरफजस्तो गिलासमा  
दृष्टि पनि पग्लिन थालेपछि जब  
हरेक निमेष मर्दै गइरहेको  
अनुभूतिको लासमाथि  
कहाँ छ नाम तिम्रो, मेरो ।  
तिमीलाई मैले रूख, वरपीपल भने भयो  
तिमीले मलाई मेच, टेबिल, पङ्खा भने भयो।  
अब हामी एकअर्कालाई केही भन्दैनौँ  
भन्नुको अर्थ पनि छैन ।  
सुन्नुको अर्थ पनि छैन ।।
