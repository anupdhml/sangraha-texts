---
title: अवतार - १
author: अमोददेव भट्टराई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%AE%E0%A5%8B%E0%A4%A6%E0%A4%A6%E0%A5%87%E0%A4%B5_%E0%A4%AD%E0%A4%9F%E0%A5%8D%E0%A4%9F%E0%A4%B0%E0%A4%BE%E0%A4%88
---

जब साँझ पर्छ, मलाई हिजोआज  
आगोमा हिँड्ने जोस चढ्छ  
समुद्रमा फाल हाल्ने जाँगर चल्छ  
सगरमाथा बिनाकुनै लुगा चढ्ने आँट बढ्छ ।  
निशान्मुख जिन्दगीमा  
के भइरहेछ मलाई आफँैलाई थाहा छैन !  
राधा र कृष्णको सम्बन्ध खुवै मन पर्न थालेको छ  
नरसिंह अवतार भएर सँघारमै टुक्रुक्क बस्न मन मानेको छ  
अर्जुनजस्तै धीरोदात्त हुन पनि मन छ ।  
के के भएजस्तो छ, के के नभएजस्तो पनि छ  
के के पुगेजस्तो छ, के के नपुगेजस्तो पनि छ  
भटमास गेडे शून्यतामा  
फ्र्यान काफ्काको एकाएक परिवर्तित  
कीराजस्तो भएको छु म मेटामरफसेस् !  
बुद्धको शून्यवादजस्तो पनि लाग्छ  
फेरि लाग्छ कृष्णको लीला !  
आगो दन्किरहेछ काठमाडौँमा  
म काली थुम्कोको डाँडाबाट  
चुपचाप चुपचाप  
सहर खाने तुँवालो हेरिरहेछु  
सल्किरहेछ सहर  
तर  
कोलाहल पटक्कै छैन  
मानिसहरू पकापक जलिरहेछन्  
स्वस्फुर्त रूपमा !
