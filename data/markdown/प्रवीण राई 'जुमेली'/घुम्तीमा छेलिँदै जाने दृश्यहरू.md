---
title: घुम्तीमा छेलिँदै जाने दृश्यहरू
author: प्रवीण राई 'जुमेली'
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A4%B5%E0%A5%80%E0%A4%A3_%E0%A4%B0%E0%A4%BE%E0%A4%88_%27%E0%A4%9C%E0%A5%81%E0%A4%AE%E0%A5%87%E0%A4%B2%E0%A5%80%27
---

पढिने ऋचाहरू आफ्नै थिए कञ्चनजङ्घाका  
त्यसको छहारीमा बित्ने समयभरि  
इतिहासका बग्रेल्ती अलिखित घुम्तीहरूमा  
दृश्यहरू छेलिँदै जान्थे  
छेलिँदै जान्छन् दृश्यहरू अझै पनि ।  
किन होला, कञ्चनजङ्घाका ऋचाहरू अब त  
परिणत भए शोकगीतहरूमा  
ए दाजै, किन होला टिस्टा/रङ्गितको पानी  
नुनिलो भयो नि  
माछाहरू कुन खोलामा बसाइँ सरिसके होला ।  
व्याप्त यी सन्नाटाहरूमुनि  
अश्रुत बनेका श्मशान विरोधहरू  
शान्तिको भयानक रूप भनी परिभाषित भए  
कसलाई थाहा कि 'आमाको सपना' भरि प्रत्येक बिहान  
हराएको आफ्नो भाषा खोज्छन् सन्नाटाहरू  
'शान्तिबिनाको धरती कस्तो हुन्छ ए ?' भन्दै  
मौन प्रश्नहरू गर्छन्।  
मौनता त तर हाम्रो जीवनशैली नै बन्यो क्यार ।  
त्योबिना बाँच्ने कुराहरू हामीले सोच्न पनि छाडेछौँ ।  
समयसीमाभित्र यसरी नै हामी  
कति एक्लो भएछौँ, दाजै  
त्यसका घुम्तीहरूमा हामी छेलिँदै--छेलिँदै आज  
अलिकति अविश्वास उब्रियौँ  
उब्रियौँ अलिकति अनास्था ।  
सायद अविरल बग्नेती लाचार पसिनाहरू  
अलिकति श्राप बग्छन् अझै  
अलिकति अनर्थ बोल्छन्।
