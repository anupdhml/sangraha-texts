---
title: असार
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

दूर लाहुरबाट  
लामो याद  
र छोटो बिदा बोकेर  
प्रत्येक वर्ष  
दशैंमा घर फर्कने लाहुरेझैं  
ह्रदयभरि सँगीसाथीको लागि प्यार बोकेर  
झोलाभरि दिदीबहिनीहरूका लागि उपहार बोकेर  
खल्तिभरि सोल्टिनीका लागि इन्द्रेणीको हार बोकेर  
गुन्टा बोक्ने भरिया बादललाई  
फकाएर फुलाएर  
अघि-अघि  
छिटो-छिटो पठाएर  
पछि-पछि आफू  
झुम्दै-झुम्दै  
नाच्दै गाउँदै  
बोटोभरि मादल बजाउँदै  
बूटको आवाजले  
आकाश घन्काउदै  
हतार-हतार  
चुहाउँदै पसिनाका धार  
प्रत्येक वर्ष आउँछ असार।
