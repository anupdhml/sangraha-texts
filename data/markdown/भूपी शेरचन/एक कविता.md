---
title: एक कविता
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

'भोक लाग्यो' ठिटोप्रति  
न गँासको प्रबनध  
न बासको ठोगाना  
तैपनि  
बाँचेकै छ  
हुर्केकै छ  
यो मगन्ते ठिटो  
नयाँ सडकको पेटीमा  
पेटीजस्तै  
सधैँ असङ्ख्य पाउमुनि कुल्चिएर  
कसैको वासनाको द्रुतगामी रकेटमा राखेर  
यो ठिटो उडाइयो  
अनजान र अनिशिचत भष्यिको अन्तरिक्षमा  
विना कुनै स्पेस सूट!  
'अक्सिजन मास्क'  
र सुरक्षित सञ्चालनको  
तर ऊ  
बेवारिसपनाको भारहीन अवस्थाबाट  
सकुशल ओर्लियो  
झुत्रो प्यारासुट ओढेर  
यो शिशु  
जन्मियो यिशूजस्तै  
कुमारी आमाको गर्भबाट  
र बसेको छ अहिले ऊ  
नयाँ सडकको पेटीमा  
ल्याम्प--पोष्टको 'क्रस' बोकेर  
पुसको जाडो  
रौँ ठाडो हुने रात  
उदास, उजाड, फटपाथ  
एक कुनामा सिउरेर  
सुतेको छ ऊ झुत्रो बोरा र पुराना अखबार ओढेर  
अखबार  
ः जसको छातीमा छापिएका छन्  
ठूला--ठूला अक्षरमा 'बालदिवस'को समाचार  
मन्त्रीज्यूबाट उद्घाटन,  
मिठाइ र पुरस्कार वितरण  
तथा बाल--बालिकाहरुको प्रगतिको विज्ञापन  
सुुत बाबा सुत  
सुत ज्ञानी सुत  
सुत राजा सुत  
यसरी नै निश्चिन्त भई सुत  
एक दिन यस्तो पनि आउनेछ  
जब तिम्रा यी अखबार र झुत्रे बोराका  
लुगा पनि  
झुन्ड्याइनेछन्-- म्युजियममा  
कालुपाँडेजस्तै  
कालुपाँडेको लुगासँग  
र त्यस बेला लेख्नेछ इतिहासकारले  
'उहिले--उहिले'को नेपालमा  
दुई थरीका मानिस थिए  
एक थरी  
जो अखबारमाथि पलटन्थे  
हेडलाइनको सिरानी हालेर  
महत्त्वपूर्र्ण खबर बनेर,  
अर्को थरी  
जो त्यही खबरको न्यानो  
पुस--माघको जाडो काट्थे बेखबर भएर  
.......उहिले--उहिलेको नेपाल  
एउटा वासी अखबारजस्तो थियो।
