---
title: पहिरो जाने पहाडमुन्तिर
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

अनिश्चित भविष्यका आशङ्कामय पीडा  
खप्न नसकी  
'थेलोडोमाइड' खाएकी गर्भिणी रात  
जन्माउछिन् लंगडा, लुला्क कुच्चिएका बिहानहरु  
जब बिउँझन्छु म  
छिप्पिन आँटेको जाँडको घैंटोजस्तो  
उत्तेजित टाउको उचालेर  
अनि हेर्दैछु-- ताजा अखबार :  
चील र गिद्ध उडिरहेको आकाश  
सिनुको गन्ध बोकेका  
म गाड्छु दाँत टोष्टमाथि  
र मिल्काउँछु एक टुक्रा दैलोको घामतिर  
अनि घाम फैलिन्छ चाउरेको विश्वमाथि  
बासी टोष्टमाथि पग्लिएको नौनीझै  
यसरी सुरु हुन्छ एउटा नयाँ दिन  
यसरी सुरु हुन्छ अर्को नयाँ दिन  
अर्को....अर्को.......र नयाँ दिन  
हतार--हतार आउने र जाने  
जुवाडीको खल्तीका नोटजस्ता चाउरिएका  
असङ्ख्य नयाँ दिनहरु  
घुमिरहेछ पृथ्वी  
आफ्नो धुरीमा, निरन्तर  
तर 'रुलेट'--को चक्काझैँ  
जहाँ प्रत्येक व्यत्ति टन्न छ उत्तेजनाले  
बेग्लाबेग्लै बाजीमा थापिएका सिक्काझैँ  
आकाश त्यही छ पुरानो  
तर अब त्यहाँ  
चुच्चोमा खर च्यापेर गँुड बनाउन लम्केका  
गौँथलीको साटोमा  
उड्दछन् पचासौ मेगाटन बोकेका रकेटहरु  
क्षितिज तिनै छन् घाम बोकेका रकेटहरु  
क्षितिज तिनै छन् घाम उदाउने र अस्ताउने  
तर त्यहाँ अब थकित सूर्य पल्टन्छ  
अन्तरमहाद्वीपीय क्षेप्यास्त्रको सिरानी हालेर  
यो के भयो एक्कासि मेरो विश्वलाई?  
यो के भयो विश्वको 'म'--लाई?  
किन सक्तिन म 'स्कान अन द राक्स'मा  
जलविहार गरेर आफ्नो जलनलाई मेट्न?  
किन सक्तिनँ म आफ्ना कोमल भावनाहरुलाई कुल्चन  
'लोलिटा'लाई जस्तै217  
किन सक्तिनँ म डुब्न,  
'विथोवन' र 'मोजार्ट'को सिम्फनीमा  
किन ट्रम्पेट र क्यारोनेटको मुख  
हेर्दाहेर्दै परिवर्तित हुन्छन्  
तोप र बन्दूकहरुको नालमा?  
आहा! मलाई थाहा छ शान्ति कहाँ छ  
शान्ति हेर उः त्यहाँ मेडासिङको चौबाटोमा छ  
तर किन म शान्त हुन सक्तिनँ  
त्यहाँ सांढे जुझाइको माझमा  
घाँटीको दाह्रीमा उस्तरा चलाउन दिइरहेको मान्छेजस्तै!  
मेरो निम्ति त शान्ति  
जँड्याहा जन्डो मान्छेको स्वास्नीको गर्भमा छ  
आहा! कति क्षीण छ मेरो आशा,  
हाम्रो आशा  
एउटा कलिलो हँसिलो संसारको न्वारान गर्ने।  
(पोखरा)
