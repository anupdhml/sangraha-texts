---
title: भैरहवा
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

टाढा-टाढासम्म  
जता हेर्यो उतै मैलो, फुस्रो धरती  
उजाड, उदाङ्ग  
आदिदेखि अन्तसम्म एकनास  
न कतै गर्वले उठेको छ  
न कतै विनम्रताले झिकेको छ  
न कतै उन्मुक्त मनले खुलेको छ  
न कतै जलाउँदै लुकेको छ  
नखदेखि शिखसम्म  
वक्ष, नितम्ब केही पनि विकसित नभएको  
बाँझी तरूनीको आङजस्तो सपाट,  
मुश्किलले तीस-चालिस  
घरजस्ता घर  
बाँकी कुभिन्डोका गाँड निस्केका  
कुप्रा झुप्राहरू, डन्डीफोर झैं  
यताउता जथाभावी बेढङ्ग उठेका,  
मानिस  
कोही पूर्वका  
कोही पश्चिमका  
कोही पहाड फाँटका  
कोही भारतका, कोही भोटका  
तर सब यहाँ भेला भएका छन्  
खोजीमा हरिया नोटका  
यहाँ मानिसहरू कानेखुसी गर्छन्  
नोट गनेको कागजे आवाजमा  
पुरानो मोहर बजाएको आवाजमा  
यहाँ मानिस हाँस्तछन्  
यहाँ घाम उदाउँछ  
पसलहरूका ढिकभित्रबाट  
र बहीखाताका जिल्ला अझै राता हुन्छन्  
यहाँ घाम डुब्छ कन्तुरमा  
र बहीखाताका पाताहरू पहेलिन्छन्  
सन्ध्याकालीन क्षितिज झैं  
टाढा-टाढा देखिन्छन्  
बुटवलका डाँडाहरू केर-मेर केर-मेर  
बहीखाताको सिरानीमा ?शुभलाभ? लेखिए झैं  
यो ठाउँ  
एउटा यस्तो घरमा बसेजस्तो  
जहाँ न त भित्ता छन्  
न खापा  
न आँखा राख्ने झ्याल छ  
न ह्रदय सजाउने गमला  
न हाँसो उमार्ने बारी छ  
न कतै मनोहर द्रश्य देखिन्छ  
सुनिन्छ त फगत  
ब्रोङ्काइटिस भएका ट्रकहरूको खोकी,  
बस्ने उमेर भएका बसहरूको घ्यार्र घ्यार्र  
लाहुरेहरूको बुटको आवाज  
र मठ्याहा नेपाली बोली ?'अच्छा यार'  
र देखिन्छ केवल  
साँझमा  
रिक्सा, साइकल, भट्टी र सडकमा  
लाहुरेहरू र कान्छीहरूको मांसाहारी प्यार  
उफ्! यो पट्याइलाग्दो ठाउँ  
यो अत्यासलाग्दो ठाउँ,  
जता हेर्यो उतै फुङ्ग उडेको  
फुस्रो, न्यास्रो  
भैरहवा  
हिलोको तलाउबाट निस्केको  
भैंसीको-'भै'  
तावाको छुटेर जलेको रोटीको ?'र'  
गालीजस्तो नरमाइलो तातो  
हावाको-'हवा'।
