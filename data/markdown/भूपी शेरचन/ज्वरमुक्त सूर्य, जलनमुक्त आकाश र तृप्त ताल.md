---
title: ज्वरमुक्त सूर्य, जलनमुक्त आकाश र तृप्त ताल
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

यो हल्लै हल्लाको देश हो  
कानमा इयरफोन लगाउनु पर्ने बहिराहरु  
जहाँ संगीत प्रतियोगिताका जज हुन्छन्  
र जहाँ आत्मामा पत्थर परेकाहरु  
काव्यका निर्णायक मानिन्छन्,  
काठका खुट्टाहरु जहाँ रेसमा बिजेता हुन्छन्  
र जहाँ प्लाष्टर गरिएका हातहरुमा  
सुरक्षाको सङ्गीन थमाइन्छ,  
जहाँ बाटो र अट्टालिकाहरुका ढोकाअगाडि  
डोकोका डोको, र  
खर्पनका खर्पन,  
ट्रकका ट्रक आत्माका मण्डी सजाइन्छ,  
स्टक एक्सचेन्जका शेयरजस्तै  
आत्मा क्रय-बिक्रय गर्न सक्नेहरु  
जहाँ नेता हुन्छन्  
र जहाँ निधारभरि कर्कटपाताजस्तै  
चाउरी परिसकेकाहरु  
तन्नेरीहरुका अगुवा हुन्छन्  
जहाँ जतिसुकै व्यभिचारीको पनि  
इज्जतको 'वाश एन वियर क्रीज' कहिल्यै बिग्रिन्न,  
जहाँ जतिसुकै/पाप गरेको वेश्याको पनि  
अनुहारको टेरेलिनको छाला कहिल्यै खुम्चिन्न,  
जहाँ कृषि-मेलाहरुमा  
दोब्बर उब्जनी हुने बीउहरुको प्रदर्शनी गरिन्छ  
र जहाँ खडेरी र अनिकालका सम्चारले भरिन्छ,  
जहाँ वाग्मती र विष्णुमतीका साटोमा  
अब बीयर र ह्विस्की बग्दछन्,  
र जहाँ अब पशुपतिनाथ र स्वयम्भूनाथका मन्दिरको उपयोग  
तिनका प्रसाद खानमा कम, र  
तिनका पछाडिका बनहरुमा  
आडम र इभको 'वर्जित फल' खानमा बर्ता गरिन्छ,  
जहाँ चिनीको कारखानाले  
चिनी होइन, रक्सी मात्र बनाउँछ  
र जहाँका स्वतन्त्र आमाहरुले  
छोरा होइन लाहुरे मात्र जन्माउँछन्  
जहाँ रिन तिर्नको लागि महाकविले  
असमयमै मर्नुपर्दछ,  
जहाँ स्वदेशको पीरले बहुलाएको कविले  
विदेशी अस्पतालको शरण पर्नुपर्दछ,  
र जहाँ सरस्वतीकी एक्ली छोरीले  
बिनाउपचार बैंसमै कुँजिएर जीवन बिताउनुपर्दछ,  
जहाँ गाइडले टुरिष्टलाई  
नेपालको बिदेशलाई देन सम्झाउँछ  
र बिदाको बेलामा उससित उसको  
विदेशी क्यामराको देन माग्दछ,  
जहाँ तन्नेरीहरु  
किल्ला काँगडा र नालापानीको गीत गाउँदै  
अब कवाज खेल्छन्  
टाई र कोटको कलरमा खुकुरी भिरेर  
यो देशमा मलाई भन्न कर लाग्छ  
आफ्नो मुटु चिरेर  
कि ए मेरो देशवासीहरु हो  
ए मेरो देशका राष्ट्र-कविहरु हो  
ए मेरा देशका सम्माननीय नेताहरु हो  
भन्न मन लाग्छ भने भन मलाई  
स्वदेशनिन्दक वा घृणाचिन्तक  
तर यो देश तिम्रो जत्तिकै मेरो पनि देश हो  
अंशबण्डा गर्ने हो भने पनि यो देशका एक करोड  
टुक्राहरुमध्ये एउटा टुक्रामाथि  
मेरो पनि छाप्रो हुनेछ  
यही भावनाले मलाई यो भन्न बाध्य गराउँछ र  
आँट दिलाउँछ यो भन्न  
कि 'यो हल्लै हल्लाको देश हो'  
खनेर हेर्ने हो भने यहाँका प्रत्येक घरहरुका जगमा  
त्यहाँ फगत हल्लै हल्ला थुप्रिएको पाइनेछ ।  
त्यसैले यो हल्लै हल्लाको देश हो  
यो हल्लै हल्लामाथि उभिएको देश हो  
यो हल्लै हल्लामाथि उठेको देश हो  
यो हल्लै हल्लाको देश हो।  
(२०२४-रूपरेखा)
