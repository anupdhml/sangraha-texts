---
title: धरान
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

अँगालेर आफ्नै पाखुराको लामो घेराभित्र  
गोरखा पेन्सन क्याम्प  
धरानले पनि अंग्रेजीका कवाज खेल्न थालेछ ।  
धरानले लेफ्ट राइट् लेफ्ट राइट्  
आइज् लेफ्ट र आइज राइट् गर्न थालेछ ।  
अटेन्सनको मुद्रामा जड्वत् उभिएको धरान  
र लेफ्ट राइट गर्ने धरानको फाइट पर्न थालेछ ।  
एक पल्टज धरान लेफ्ट लेफ्ट लेफ्ट मात्र गर्दो छ  
अर्को पल्टन धरान राइट् राइट् गर्दै सर्दो छ  
अर्को व्रिगेड धरान अटेन्सन्को मुद्रामा जडवत् उभिइ  
न अगाडि बढ्दो छ, न पछाडि सर्दो छ ।  
माथिबाट झरेको केही सुन्तला र जुनार खाएर  
ताप्लेजुङ्गे ढाका टोपी लगाएर  
तलबाट उक्लेका केही दाना स्याउ र मोसम खाएर  
धोती अथवा लुङी बेरेर  
कवाज खेल्न नचाहने झन् ठूलो समूह  
सिविलियन धरान  
स्ट्यान्ड एट इज मा उभिन चाहेर पनि  
आफूलाई एट् इज् मा नपाएर  
आइज् राइट्  
र अटन्सन् मा बाँडिएका आफ्ना अंगहरुलाई  
मार्च पोस्टमा भाँडिएका आफ्ना मस्तिष्क र मनहरुलाई  
चाहेर पनि एकजुट पार्न नसकी  
दिक्दारी र हैरानीले  
भइरहेछ निष्प्राण, सुन्दर शान्त धरान ।
