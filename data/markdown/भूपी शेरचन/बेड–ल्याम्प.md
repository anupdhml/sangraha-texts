---
title: बेड–ल्याम्प
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

भोरको उज्यालोमा उसलाई निभाएर  
सधैँ--सधैँ म घरबाट निस्कन्छु  
र दिन--दिनभरि  
सूर्यसरि  
यस क्षितिजबाट त्यस क्षितिजमा  
भट्किरहन्छु  
मानिसहरुको बीचमा  
अनि जब रातमा घर फर्कन्छु  
ऊ त्यहीं त्यसरी नै  
निभेर झोक्रिएर बसेको हुन्छ  
जाग्छ मनको कुनै कुनामा  
एक अव्यक्त माया  
र हठात् म उसलाई स्पर्श गर्न पुग्छु  
ऊ खुशीले धप्प बल्छ  
ऊ मेरो कोेठाकाृ 'बृड--ल्याम्प!'  
ऊ मेरी 'धर्मपत्नी'!  
('आधुनिक नेपाली कविता'बाट)
