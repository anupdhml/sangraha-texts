---
title: प्राभातिक प्रवोध
author: चक्रपाणि चालिसे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9A%E0%A4%95%E0%A5%8D%E0%A4%B0%E0%A4%AA%E0%A4%BE%E0%A4%A3%E0%A4%BF_%E0%A4%9A%E0%A4%BE%E0%A4%B2%E0%A4%BF%E0%A4%B8%E0%A5%87
---

विचित्र चातुर्य चरित्रमा भरी अमन्द आनन्द दिलाउने गरी ।  
उठे शकुन्तादिक, मञ्जुलध्वनि सुनिन्छ, जागा अब होउ सुस्तनि ।।१।।  
प्रभातकालीन हवा मनोरम चली रहेको छ हुरी रतिश्रम ।  
सुनिन्छ उच्चैस्तर कुक्कुटध्वनि प्रवुद्ध होऊ अब हे नितम्बिनि ।।२।।  
वियोगिनीको चिरि छाति चर्चरी प्रमत्त भै बोल्दछ धोबिनी चरी ।  
नैःशनै निष्प्रभ तारकागण छिपे, पियारी ! अब खोल लोचन ।।३।।  
शिनशीथिनीकासँगको विवयोगले गलेर सारै गरि, मन्दवेगले ।  
झुके प्रतीचीतिर हेर चन्द्रमा तिमी छँदैछौ अझ गाढ नींदमा ।।४।।  
हटाइ पर्दा तमको महाधन प्रकाशको हास्य निकालि शोभन ।  
गुलाबि चालासँग दिग्वधूजन पियारि ! गिल्ला तिमिलाई गर्छन ।।५।।  
सुती रहन्छे कति बेर यो भनी लगाइ रातो मुख पूर्वदिक पनी ।  
निकालँदै दुःसह सौतिनेपन दिंदीछ धम्की, गर तल्पमोचन ।।६।।  
झुलाइ चारैतिर पटपदावलि अली अली मन्द समीरले चली ।  
खिली रहेकोछ सरोजको वन पियारि ! तिम्रा मुखको सँगी हुन ।।७।।  
वियोगको उत्कट यातनाकन सहेर पाषाणसरी गरी मन ।  
प्रकाशको रङ्ग बुझेर सम्प्रति छ त्यो हेर सथाङ्गदम्पती ।।८।।  
परस्परालाप१प्रसङ्गले गरी खुलाउँदै नैशिकवृत्त बेसरी ।  
जलार्थिनी नागरकामिनीजन चलीसके सुन्दरि ! खोल लोचन ।।९।।  
बुझेर मित्रोदय नामकीर्तन गरी गरीकर्मठवृन्द शोभन ।  
उठाइ संकल्प मिलेर विल्कुल भईरहेका छन जीवनाकुल ।।१०।।  
पियारि लज्जा तिमिलाई छैन के ? जहान सारा घरका उठीसके ।  
हटाउ चाँडै अव नीदको गति समाल पोशाक भई सक्यो अति ।।११।।  
(\*सूक्तिसिन्धु (फेरि), जगदम्बा प्रकाशन, २०२४)
