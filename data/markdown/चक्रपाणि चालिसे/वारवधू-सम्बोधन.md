---
title: वारवधू-सम्बोधन
author: चक्रपाणि चालिसे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9A%E0%A4%95%E0%A5%8D%E0%A4%B0%E0%A4%AA%E0%A4%BE%E0%A4%A3%E0%A4%BF_%E0%A4%9A%E0%A4%BE%E0%A4%B2%E0%A4%BF%E0%A4%B8%E0%A5%87
---

काली नागिनिले समान कवरी मालाहरुले भरी  
चम्पा बेलि चमेलि जेलि शिरको शोभा बहूतै गरी ।  
लाई गाजल लोल लोचनविषे, टीका डटी मालमा  
शम्पा र्झै अति चम्किलो बदन ली बस्छयौ खुला झ्यालमा ।।१।।  
कल्मीवाल विशाल नील शकली टल्कन्छ केशावलि  
लालीले परिपूर्ण साफ कलिलो देखिन्छ गण्डस्थली ।  
मोतीले तिलपुष्प सदृश सफा झल्कन्छ नासापुट  
लड्केको छ अतीव कर्णयुगमा ताटड्ढयुग्म स्फुट ।।२।।  
   
ताजा विम्बफलोपमान रसिलो ताम्बूल रागान्वित  
पत्ला कोमल ओष्ठपल्लवविषे स्पष्टै छ मन्दस्मित ।  
वेदाना नमुना हुने अति घना दन्तवलीको छवि  
छाई स्वच्छ गराउँदो छ दश दिक् चाहिन्न दोस्रो रवि ।।३।।  
कालिन्दी-जल तुल्य निर्मल शरत्कालीन आकाशमा  
हाराकार हिरासमान भरिला तारा लिई पासमा ।  
चम्केको चलचन्द्र झैं चहकिलो तिम्रो कलीको मुख  
काला केशकलापका बगलमा गर्दो छ यो कौतुक ।।४।।  
शङ्काकार सहार सौम्य सुरिलो रत्नादिले उज्ज्वल  
शोभाले कलकण्ठि ! पूर्ण अहिले देखिन्छ कण्ठस्थल ।  
गोलाकार निचोलनद्ध कुचमा चम्केर चारैतिर  
मुक्ताहार विहार गर्छ चिनियाँ चैलान्तका मन्तिर ।।५।।  
बाजू बन्धन चित्र चन्दन चुरी बालाहरुले खुली  
झुलेका छन पद्यनालसरिका तिम्रा दुवै वाहुली ।  
मुद्रालंकृत पाणिपल्लवविषे लीलारविन्दद्युति  
चक्राकार परी रहेछ उसमा देखिन्छ रागोन्नति ।।६।।  
लच्केको छ कटो पयोधरतटी अत्यन्तट भारी हुँदा  
पेटी स्वच्छ लपेटिंदा उसमहाँ देखिन्छ शोभा जुदा ।  
जामामाथि परासिका किसिमको रङ्गीन त्यो रेशमी  
सारी लड्किरहेछ कान्ति उसको देखिन्न केही कमी ।।७।।  
हल्का वेश नवीन फेसन हुँदा छाडी गर्हौं मेखला  
मानो नाटयशाला शिकाउँछ भने झैं भैरहेको खुला ।  
चक्कादार विशाल पुष्ट नकले तिम्रो नितम्बस्थली  
खाली नै छ सुनिन्न आज उसमा रम्भोरु क्यौ खल्बली ।।८।।  
सारीलाई उफारि भारि रितले अत्यन्त जारी हुँदो  
वरीपारि रहेर कामिजनको सर्वस्व खैंजी लिदो ।  
चम्पा गौर सुडौल पीन नवनी जस्तो नरम् उज्ज्वल  
तिम्रो अद्भुत नै छ रम्यकदलीस्तम्भोपमोरुस्थल ।।९।।  
हल्लीखल्लि छ कल्लिको चरणमा झस्कन्छ गल्ली पनी  
चिल्लीबिल्लि उडाउँदो छ म पनी रल्लिन्छु सिल्ली बनी ।  
ढल्क्यो रात, समस्त मस्त निदमा देखिन्छ चेटीगण  
जागै छौ अझसम्म ! सुभु मनमा तिम्रो छ के चिन्तन ? ।।१०।।  
तन्वङ्गि ! स्थिर छैन आसन पनी वस्ती छ एकान्तमा  
वारंवार विलोल लोचन दुवै दिन्छयौ पथप्रान्तमा ।  
यातायात अनन्त देख्छु कहिले रोकिन्छ तिम्रो गति  
चौंकन्छ्यौ कहिले अचानक उसै देखिन्न एकस्थिति ।।११।।  
हाई हाइ गरी विताइ रजनी के कामका अर्थमा  
खाई कष्ट अनेक सुन्दरि ! यसै बस्छयौ तिमी व्यर्थमा ?।  
या कोही वरका निमित्त तिमिले थाल्यौ अनुष्ठान यो  
सम्झन्छू म मकार-पञ्चक पनी पक्का तिमीमा छ त्यो ।।१२।।  
जप्ती होउ हजार कं-पनि तिमी श्रीमोहनी-(!) मन्त्र यो  
मालुम, हुन्छ अवश्य सिद्धि मिलने वेला पनी भैगयो ।  
धन्दा केहि नमान, हूँ म पनि ता यै कामको साधक  
भन्छू लक्षण पूर्ण देखि अहिले केही नमानी धक ।।१३।।  
हाजीरै छ वर स्वयं खुशि भये तिम्रा सबै मातृका  
देखाऊ अब शीघ्र सौम्यवदने १ आवाहनी मुद्रिका ।  
धेरै बेर भयो बसूँ अब कती यो झ्यालका मन्तिर  
डाँकूको दल निस्कने बखत भो शून्यै छ चारैतिर ।।१४।।  
आये अल्मलियेर रातविचमा खाली अकेला म छू  
बाटाका पनि याद छैन अगुवा कोही न ता देख्दछू ।  
तिम्रो मोहिनि मूर्तिले खिंचिलिंदा रोकिन्छ पाऊ पनी  
पाऊँ वास कहाँ म जाउँ अहिले सम्भोरु ! पीनस्तनी ! ।।१५।।  
(\*सूक्तिसिन्धु (फेरि), जगदम्बा प्रकाशन, २०२४)
