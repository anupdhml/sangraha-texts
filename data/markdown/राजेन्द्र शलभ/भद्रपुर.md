---
title: भद्रपुर
author: राजेन्द्र शलभ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B6%E0%A4%B2%E0%A4%AD
---

भद्रपुरमा  
अलिकति कारिन्दाहरू छन्  
त्यो भन्दा बढ्रता हाकिमहरू छन्  
अलिकता उद्योगधन्दाहरू छन्  
त्योभन्दा बढी नेताहरू छन्  
केही स्कूल र कलेजहरू छन्  
त्योभन्दा बढी भट्टी पसलहरू छन्  
कमबेसीको कुरा बेग्लै हो  
तर , मेरो भद्रपुरसँग सबै थोक छ  
छैन भने -- जाबो प्रगति छैन ।  
मेरो भद्रपुरमा  
बाह्रै महिना राजनीतिको खेती हुन्छ  
मेची पुल सेलाए  
हुलाकी राजमार्ग तात्छ  
हुलाकी राजमार्ग सेलाए  
मेची पूल तात्छ  
खोयाबिर्केहरूको एउटा जमात छ  
जो हरेक साँझ नेता बन्छन्  
अर्काथरी  
कोठे नेताहरू छन्  
जो बिना काम नै  
बाह्रै महिना चर्चामा हुन्छन् ।  
के छैन मेरो भद्रपुरसँग  
क्याम्पस छ , अस्पताल छ  
जिल्लास्तरीय कार्यालयहरू छन्  
यो अर्कै कुरा हो  
हामी सौदादेखि चन्दासम्म लिन  
धुलाबारी जान्छौँ  
दुईदुईवटा दैनिक अखबार छन्  
तर यो अर्कै कुरा हो  
हामी पनि गोरखापत्र र कान्तिपुर मात्रै पढ्छौँ ।  
भद्रपुरका छोराहरू राजधानीमा छन्  
भद्रपुर उनीहरूका लागि साँगुरो छ  
दशैँतिहारमा घर आँउछन्  
बाआमाहरूसँग चिनजान गर्छन्  
र , माया बस्न नपाउँदै राजधानी फर्किन्छन्  
राजधानी आखिर राजधानी हो  
उनीहरूबिना शून्य राख्नु पनि त भएन ।  
जे होस् , भद्रपुरसँग  
अलिकति सम्वेदनाहरू छन्  
केही नाता -- गोताहरू छन्  
त्यसबाहेक ,  
जमिन्दारी हराएको जमिन्दारजस्तै भद्रपुर  
आफ्नो अस्मिता जोगाउन  
पुराना सामानहरू लिलाम गर्दैछ ।
