---
title: उस्तै दुख्छ देश यहाँ पनि
author: राजेन्द्र शलभ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B6%E0%A4%B2%E0%A4%AD
---

कसैले सोध्नु अघि म आफ़ैँ भन्छु,  
दिक्क लागेर नै बिदेशिएको हो म  
खानै नपाएर होइन  
तिमीले गरिखान नदिएर  
देश छोडेको हुँ मैले ।  
कसलाई मन हुन्छ र  
पराई देश्मा पसिना बगाउन  
को चाहन्छ र आफन्तहरूबाट टाढा बस्न  
तर, तिमीले बस्नै दिएनौ  
र म देश छोडेर हिँडेँ ।  
परदेशमा नि कहाँ देश बिर्सिन सकिन्छ र?  
देशमा अझै अँध्यारोको शासन छ  
सुरछा भन्दा बढी डर छ  
सुबिधाको साटो आश्वासन छ  
सम्रिध्दिलाई स्वार्थले छोपेर  
अझै साँढेहरू जुधी नै रहेका छन  
अझै लठीको हैकम चलिरहेको छ  
यस्तो कुशासनका बेला  
गणतन्त्रका नाममा मणतन्त्र भएका बेला  
मैले केही दिन अझै किन पर्खिन  
भन्ने पनि लाग्न छोडेको छ ।  
तिमीले सोध्नु अघि म आफैँ भन्छु  
अझ बढी सताउँछ भूगोलले  
झन पिरोल्छ सम्झनाले  
यहाँ पनि घरि घरि  
अनिश्चितताका पर्खालहरू ठडिन्छ्न्  
अन्यौलका बाटाहरू पसारिन्छ्न्  
तर तिमीले जस्तो खुट्टा तान्दैनन् यिनीहरूले  
अझ वास्तै गर्दैनन यिनले त  
र घरिघरि आभाश हुन्छ- देशमा नभएको  
देश बाँउडिएर आउँछ मनभरि  
म यहां परदेशमा छु  
तर उस्तै दुख्छ देश यहाँ पनि ।
