---
title: कहिले, कुनै दिन
author: राजेन्द्र शलभ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B6%E0%A4%B2%E0%A4%AD
---

धेरै दिन लगाएर  
आफुसँग बटुलेका  
साना---साना खुशीहरू  
आफन्तलाई  
बाँड्न बसेकै बेला  
एउटा ठूलो दुःख  
फेरि टुप्लुक्क आइपुग्छ ।  
मैले बटुलेका खुशीहरू  
मैल बाँड्नै नपाई हराउँछन्  
र, सदाझैँ म  
त्यो दुःखबाट पार पाउन  
त्यससँग जुध्न थाल्छु ।  
मलाई दुखाउन नसकेपछि  
दुःख आफै दुखी भएर  
दुःख मनाउ गर्दै भाग्छ  
र म, एकछिन् सुस्ताएर  
फेरि खुशीहरू बटुल्न थाल्छु ।  
बटुल्न थाल्छु खुशीहरू  
कुनै पटक त  
खुशीहरू बटुलिसकेको बेला  
दुःख आउन बिर्सेला  
या, दुःख आउनुअघि नै  
म खुशी बाँडि सकुँला ।
