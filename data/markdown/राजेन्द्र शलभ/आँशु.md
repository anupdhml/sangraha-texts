---
title: आँशु
author: राजेन्द्र शलभ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B6%E0%A4%B2%E0%A4%AD
---

जब अचानक तिमी  
मेरो अंगालोमा कस्सिएर रुन थाल्यौं  
मैले केही सोच्नै सकिनँ ।  
मैले केही गर्नै सकिनँ  
कुनै पुरानो घाऊ बल्झियो कि  
अतीतको कुनै पल याद आयो कि  
मेरै कुनै कुराले दुख्यो कि  
बुझ्नै सकिनँ मैले ।  
तिम्रो आँशुले छाती भिजीरह्यो  
भित्रभित्रै धेरै थोक भत्किरह्यो  
न म तिमीसँगै रुन सकें  
न तिमीलाई चुप लगाउन सकें  
अवाक तिमीलाई हेरिमात्र रहें  
रोएर तिमी हलुका भयौं  
र जब पानी खाँदै  
मुस्कुराएर म तिर हे¥यौं  
बल्ल मैले बुझें--तिम्रा आँशु  
मेरा आँखा पनि रसाए  
र म तिम्रो अंगालोमा कस्सिएँ ।
