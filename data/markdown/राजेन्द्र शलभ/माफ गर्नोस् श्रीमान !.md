---
title: माफ गर्नोस् श्रीमान !
author: राजेन्द्र शलभ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B6%E0%A4%B2%E0%A4%AD
---

खोल फेरेर  
पुरानै समय बााचिँरहेको  
यो समयलाई  
म, कसरी मेरो समय भनौँ ?  
मिनि -- स्कर्टबाट  
साडी लाउँदैमा  
प्रेमिका श्रीमती बन्न सक्तिनँ ।  
हामीले चाहेको त  
एउटा घरजस्तो देश थियो  
पिताजस्तो शासन थियो  
छोराजस्तो अनुशासन  
र, आमाजस्तो माया थियो ।  
अब तपाईं  
आफै भन्नोस, श्रीमान् !  
साधियार झैँ झगडिरहेका छोराहरू  
सौता भित्र्याउन  
तम्सिरहेका पिताहरू  
र पोइल जान लालायित  
आमाहरूको जमघटलाई  
म कसरी  
आफ्नो देशको नाम दिऊँ ?  
तथापि एउटा कुरा भन्छु,  
सधौँ त , दुःशासनहरू  
सिँहासनमा नबस्लान्  
सधौँ त, उज्यालोलाई  
अाध्यारोले नछोप्ला  
   
आगोलाई  
खरानीले छोपेर  
कतिन्जेल  
शीतलताको भ्रम ताप्न सकिन्छ र !
