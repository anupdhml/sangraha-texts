---
title: भतेर र आँखाहरू
author: कणाद महर्षि
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%A3%E0%A4%BE%E0%A4%A6_%E0%A4%AE%E0%A4%B9%E0%A4%B0%E0%A5%8D%E0%A4%B7%E0%A4%BF
---

हरेक मान्छेको काँध काँधमा एक एक मुर्दाको अवतार थियो  
र त्यो भिड क्रमशः दुब्लाउँदै कुनै सभामा परिणत हुने आशंका थियो  
खप्परहरू उसिनेर सुरुवा बनाऊ  
गिदीहरू साँधेर अचार बनाऊ  
मुटुहरू कुहाएर जाँड बनाऊ  
र त्यसपछिको भोजमा  
अभागी जन्मेका शिशुहरूको छालाहरू उधारेर लपेसको प्रयोग गरौैं  
सुत्केरी आमा ! प्रथम खेप तिमी स्वाद चाख  
पोको पारेर शालका लाम्टाहरू कुनै कतारोमा नहाल, कतै नपुर, कतै नफाल  
हामी सभामा भाग लिनेहरू - ठूलाबडा हौँ- स्वागत चाहन्छौं  
आलो शालका मालाहरूले हामीलाई सिङ्गार  
र हामी त्यो शाल र त्यो शिशुको अपराधी र महान् बाबुलाई चिन्ने प्रयास गछौं  
हेर बिकुल बजिरहेछ - नलीखुट्टा ! हेर बिकुल बजिरहेछ-नलीखुट्टा !!  
हेर रगतको गोरेटोमा-आँखाहरू ! हेर रगतको गोरेमा आँखाहरू !!  
हाम्रो सभ्य सडकमा खप्पर मात्रै हिडिरहेछ - हो खप्पर मात्रै !!  
करङ्ग र कप्टेरे हाडहरूको बैज्ञानिक सोकेस सजिंदो छ - सजिँदो छ  
   
ज्ञान, गिदी र समवेदनशीलताहरू बिक्रीका लागि कतै हाट हुँदैछ  
कतै लिलाम हुँदै छ  
थुप्रै कागहरूको एउटा युद्ध आएर कुर्सी र फाइलहरूमा मोर्चा कस्दै थियो  
ठुङ्दा कागको भाषामा-फाइलभित्र मान्छेहरू कैदी छन्  
ठुङ्दा कागको भाषामा-कुर्सीमाथि मान्छेहरू बन्दी छन्  
नआऊ स्वतन्त्रता ! टुँडिखेलमा त मानिसहरूको दिवस हुनुपर्थ्यो  
नआऊ दिवस ! घुम्तीहरूमा त मानिसहरूको सालिक हुनुपर्थ्यो  
सालिक हुन अब मानिसहरूको अङ्ग कम्ती छ  
टुँडिखेल हुन अब मानिसहरूको फुर्सत थोरै छ ।
