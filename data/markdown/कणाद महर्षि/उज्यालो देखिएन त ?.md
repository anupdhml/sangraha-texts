---
title: उज्यालो देखिएन त ?
author: कणाद महर्षि
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%A3%E0%A4%BE%E0%A4%A6_%E0%A4%AE%E0%A4%B9%E0%A4%B0%E0%A5%8D%E0%A4%B7%E0%A4%BF
---

उज्यालो देखिन्छ त ?  
उज्यालोमा जाओभन्दा नजाने  
अँध्यारोमा जानुपर्ने  
-यो कस्तो अफसोच !  
-यो कस्तो विडम्बना !!  
-भनौं यो कस्तो नरकीय यात्रा !!  
उज्यालोमा आँखा चिम्लियो भने  
अँध्यारो हुन्छ/अँध्यारै देखिन्छ ।  
अँध्यारोमा  
दुवै हातले परेला फट्टयाएर  
दुवै आँखा खोले पनि  
उज्यालो देखिन्छ त ?  
अँध्यारोमा हिँड !  
अँध्यारोमा हिँड !  
अँध्यारै, अँध्यारोमा हिँड्नुपर्छ  
तर खोल मनको आँखा  
बज्र बनाउ आफ्ना हात, पाखुरा,  
पिडुला, छाती र तिघ्राहरू  
लात हान !  
अँध्याराका भिताहरूमा  
भत्काउ, भस्म पार  
ती बार, पर्खाल र परिधिहरू  
हात, हत्केलाका औंलाहरूले  
चकमक ढुङ्ग्ा घोटेर - आगो बाल !  
तब !  
अँध्यारोमा हिँड्ने तिमीहरूको आँखा खुल्छ  
चमक फुल्छ  
झिलिमिली उज्यालो हुन्छ  
अब भन !  
उज्यालो देखिएन त ?
