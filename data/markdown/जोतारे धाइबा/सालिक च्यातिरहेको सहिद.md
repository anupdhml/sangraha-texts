---
title: सालिक च्यातिरहेको सहिद
author: जोतारे धाइबा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8B%E0%A4%A4%E0%A4%BE%E0%A4%B0%E0%A5%87_%E0%A4%A7%E0%A4%BE%E0%A4%87%E0%A4%AC%E0%A4%BE
---

यो हदभन्दा सानो कद  
ध्वाँसोमा लपेटिएको जड चोला  
उठ्न लागे ठोकिन्छु यसमै  
बस्न लागे जकडिन्छु ।  
अहँ सरकार !  
म अटाइनँ यो टापु प्रदेशमा ।  
संघर्षको भुमरीबाट छुटेको रकेट  
बस्ने ठाउँ यही हो ?  
यही हो परिवर्तनको मांसल आत्मा  
पारिएको सुकुटी ?  
न यी कानले सुन्न सक्छन्-  
बादलजस्तै गर्जने बुलन्द नारा  
न लतारिएका हात उचालिन्छन् -  
खबरदारी मुट्ठीहरूमा,  
ओठको दहभित्र किन गायब छ  
फुरफुर नाचिराख्ने  
जिब्रोको त्यो कत्ले माछो ?  
उफ्, सक्दै सकिनँ प्रभु !  
म बाँचिनँ यो खम्बामा ।  
हरदम भित्रभित्रै  
बाफिएरै बस्छ पसिना  
घामको ऐनाले उज्यालोबिना सरक्क हेर्छ मात्रै,  
यही मगजको भुङ्ग्रोभरि पलाएको ढुसीमा  
चिप्लेटी खेल्दै मूच्र्छा परिरहन्छ- विद्रोह ।  
सडकको साँघुरो चौबाटो  
गल्लीको सुनसान मोड  
सहरका जर्जर भित्ताहरू  
कुरिरहनु/निश्चिन्त उँघिरहनु  
पीडा भयो सरकार !  
म अघाइनँ यो भोको घेरोमा ।  
यो सालिकको किताबमा  
मेरो जीवनको पन्ना-पन्ना  
खोइ, कहाँ अटाएको छ ?  
यही थुम्के पर्वतमा  
बरफ भएझैँ छन्  
युगभरिका आकांक्षा ।  
सालिक भइसकेर पनि  
छुट्टी कहाँ पो छ र !  
जनाउनु छ हाजिर अझै  
पर्खिरहेछ मलाई यो जर्जर लोक ।  
निस्किनु छ यो वृत्त बाहिर  
दिनु छ हात  
सपनाका अलपत्र औँलाहरूलाई ।  
म उठेँ ।
