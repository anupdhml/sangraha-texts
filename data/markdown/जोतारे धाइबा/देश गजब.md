---
title: देश गजब
author: जोतारे धाइबा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8B%E0%A4%A4%E0%A4%BE%E0%A4%B0%E0%A5%87_%E0%A4%A7%E0%A4%BE%E0%A4%87%E0%A4%AC%E0%A4%BE
---

फेवा सुक्ने देश गजब !  
मुसा भुक्ने देश गजब !  
कलकल गौरव नदी  
स्याप्पै रुक्ने देश गजब !  
भरथेग कहीँ नपाई,  
शिर झुक्ने देश गजब !  
दोषी भनी एकअर्कामा,  
साटो थुक्ने देश गजब !  
गन्हाएर गल्लीबीचमा  
त्यसै लुक्ने देश गजब !  
वेदनाको रापमा अझै,  
आगो फुक्ने देश गजब !
