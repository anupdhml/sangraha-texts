---
title: दासको स्मरण
author: जोतारे धाइबा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8B%E0%A4%A4%E0%A4%BE%E0%A4%B0%E0%A5%87_%E0%A4%A7%E0%A4%BE%E0%A4%87%E0%A4%AC%E0%A4%BE
---

पहिले निस्कियो जुलुसको गोरो मुस्लो  
अनि निस्कियो  
यही झुत्रे ज्यानबाट  
भुलुक्क-भुलुक्क  
सबैभन्दा मैलो रगत ।  
निर्जन टापुको एकलासमा ठिंग्रिएको रूखझैं  
टोड्का-टोड्का आँखा देखेर देशको  
पिलपिलाएर बगेथेँ म  
नागबेली सडकका बुख्याँचाहरूसँग  
मच्चाएर आँधी  
हावा ल्याउने दौडमा मिसिएकाहरू  
आज फेरि सजाइरहेछन् सो-केसमा  
उही पुरानो र गुम्म गुम्सिएको भ्याकुम ।  
अब त काँचुली फेरिएला  
यही सपनाले रातो पारेको थेँ मैदान  
हिँड्नेहरूलाई त यही मैदान रातो कार्पेट भएछ  
अब  
मैले मैलाई काइते भन्नुमा  
के सजाय हुनसक्छ ?  
हेरिरहेछु म  
पारि किनाराको भित्ते घरमा  
धिपधिप टुकीको न उज्यालो न तातो  
मेरै देशको काँचो सपना र करोड भोका आँखाहरूको  
दुई अल्लारे उमेरझैं यो आपसी हेराहेर  
रमिता बनिरहने होला अझै कतिन्जेल ?  
   
युगौँयुगदेखि  
महान् टाङहरूको बलिपूजामा  
रगताम्य भइरहेको मेरो यो काँधभर  
िअर्को-अर्को पञ्जाको अन्त्यहीन सर्कसखेल  
अब थाम्नु छैन ।  
यही काँधमा टाङ फिँजाएर  
कहिल्यै नउठ्ने गरी  
चिप्लिन आउँछौ भने के लाग्छ होउ मेरो ?  
देशको म एउटा बासीको के लाग्छ ?  
फेरि आज  
नयाँ जग बसाइएको कुनै दरबारमा  
चामत्कारिक घोषणापत्र  
अझै बुट्टा-बुट्टा भरेर  
देखाइएला महान् भोटो जात्रा  
फेरि मेरो निभिसकेको छाती किचिमिची पार्दै  
ट्यास्स सजाउला कसैले  
आफ्नै निधारमा नौरंगी कल्की ।  
तामाको नरमनरम गुभो चुस्दै एकतमास  
सबै जना उनीहरू हिजोजस्तै छिप्पिरहेछन्  
एउटै छ यो मेरो देश  
म फर्फर् ऐतिहासिक झन्डालाई  
दशकौँदेखि उस्तै कलिलो छडीमा  
लिरीलिरी हल्लाइरहेछु ।  
एउटा आन्दोलन...  
अर्को आन्दोलन ।
