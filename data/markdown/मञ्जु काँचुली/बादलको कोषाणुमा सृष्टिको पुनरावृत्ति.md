---
title: बादलको कोषाणुमा सृष्टिको पुनरावृत्ति
author: मञ्जु काँचुली
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%9E%E0%A5%8D%E0%A4%9C%E0%A5%81_%E0%A4%95%E0%A4%BE%E0%A4%81%E0%A4%9A%E0%A5%81%E0%A4%B2%E0%A5%80
---

फुलको रुप लिएर एक हुल बादल डाँडा माथि  
हाँसोको खित्का र लालसाको रोदन बोक्दै  
धरती माथि अविरल सङ्गीत बर्षामा  
आफ्नै यात्राभित्र  
जीवनगति प्रवाहित भइरहेको होला  
जीवनकै पाटापाटामा --  
नदीको तटमा, बगैंचाको किनारमा  
क्षितिजको डीलमा  
जीवनदर्शनको नौलो झङ्कार भएर  
पुरानै बर्षा, रुमालले ढाकेको शिरमाथि  
अविरल झरी परिरहेको होला  
जीवनगतिको पुनरावृत्ति  
जीवनचर्याको पुनरावृत्ति  
पुनस्मिृतिका पुनरावृत्ति रगतको बोटको  
म बसेको ठाउँहरुमा, रुखले छोपिएर, बलेँसीभित्र छोपिएर  
मेरो सिर्जना  
फेरि तटमा, किनारामा, डीलमा  
ताराहरुले घेरिएर, इन्द्रेनीले बेरिएर  
चाँदनीको रखवारीमा  
जीवनदर्शनको मानसरोवरभित्र  
गर्भधारण भइरहेको होला  
फेरि बादलको मांसपिण्ड  
आकाशको गर्भस्थलका  
हाँसो र रोदनको साथ  
शैर गर्दै होला, विचरण गर्दै होला  
बादलका रेशारेशाको कोषाणु विभाजन भइरहेको होला  
छुट्टै अस्तित्वका लागि सृष्टिले धमाधम पुनरावृत्ति गर्दै होला ।
