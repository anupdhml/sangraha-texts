---
title: चुनाबपछि
author: सुवास खनाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%B5%E0%A4%BE%E0%A4%B8_%E0%A4%96%E0%A4%A8%E0%A4%BE%E0%A4%B2
---

गाउँबाट बोकेर भागेको छ बतासले विकासे नारा  
अब उस्तै छ गाउँ  
कलेटी परेको ओठमा जिब्रोले थुक दल्दै  
बारीमा कोसाबाट फुट्न थालेको भटमास स्याहार्दै छ चिम्से कान्छा  
मासको झाल खेतको आलिबाट हराएको गुनासो छ पौडेल जेठाको  
भैँसीले अम्रो खसालेन भन्दैछन् तिम्सिना काइँला  
गाउँको चौतारीमा  
चल्न सुरु भएको छ ज्यालापर्मका कुरा  
चुनाब अघि  
आएथे प्लास्टिकका नयाँ भाँडाझै सुकिला मान्छेहरु गाँउमा  
सुपर ग्लुले टाँसिएझैँ हातले गरिरहेथे एकोहोरो नमस्कार  
फेरि हराएको छ गाउँमा कृतिम मुस्कानको व्यापार  
बोल्न नसक्ने गोपीलाल गइरहेछ गोठालो  
बिहे नभएकी तिर्कीमायाँ हिँडिरहिछे पत्कर सोहर्न  
'सर्पको बिगबिगी भो'--भन्दै छिन् मञ्जु भाउजु  
चुनाबी सुरमा  
बेलबहादुरलाई पिटी भाग्ने  
बोम्जन साहिँलो  
फर्केको छ गाउँ र गर्दैछ पछुतो  
कुनै फिरङ्गी चटकेझैँ  
चुनाब आयो र फर्की गयो  
उस्तै छ गाउँ  
चुनाब अघि , चुनाब पछि ।
