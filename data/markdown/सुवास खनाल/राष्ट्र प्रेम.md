---
title: राष्ट्र प्रेम
author: सुवास खनाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%B5%E0%A4%BE%E0%A4%B8_%E0%A4%96%E0%A4%A8%E0%A4%BE%E0%A4%B2
---

मलाई जप्नु छैन  
हरेकक्षण  
सन्ध्या मन्त्रजस्तो  
अन्धराष्ट्रवादको नारा  
वा  
कन्ठ गर्नु छैन  
रुढ राष्ट्रिय गानको  
हरेक शब्द र वर्णहरू  
के यसपछि  
म  
अनागरिक  
वा देशद्रोही ?  
देखेर  
पसिनाले गल्दै गर्दा माटोका डल्लाहरू  
मलाई अत्यधिक सन्तोष हुन्छ  
फैलिँदै गर्दा आकाश छोएर  
माटोको सुगन्ध  
म हर्षविभोर हुन्छु  
म जान्दिन  
राखेर  
सिरानीमा राष्ट्रिय झन्डा  
हरदिन राष्ट्रिय सपना सुनाउन  
म सक्दिन  
हरक्षण बदलिइरहेको  
राष्ट्रवादको परिभाषा घोक्न  
जब हेर्छु  
आफ्नो भूगोलका मान्छेहरूको स्वप्नील  
अनुहार  
अङ्कुरण भइदिन्छ  
प्रेमको बीज  
जब सम्झिन्छु  
पुर्खाहरूको  
बलशाली इतिहास  
कहीँदेखि भरिएर आउँछ  
शक्तिको अनौठो स्वरुप  
म  
सक्दिन  
बेसुरा बर्बराउँदै हिँड्न  
देशको नाम  
र मलाई  
टाँसेर  
केही गर्नु छैन  
आफ्नो टोपीमा  
यो देशको नक्सा  
तर  
मलाई यो देश  
प्राणजत्तिकै प्रिय छ ।
