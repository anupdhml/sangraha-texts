---
title: झ्याल, बगर र कथाहरु
author: सुवास खनाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%B5%E0%A4%BE%E0%A4%B8_%E0%A4%96%E0%A4%A8%E0%A4%BE%E0%A4%B2
---

जबजब झ्यालमा पर्दाहरू हट्छ  
न्तब त देखिन्छ  
डाइनिङ्ग टेबलमा खान तयार गरेर राखिएको  
मासुका टुक्राहरूजस्तो  
एकटुक्रा आकाश  
एकटुक्रा जमिन  
एकटुक्रा सडक  
एकटुक्रा बगर  
र  
सडकमा लापर्वाह सुतिरहेको रक्सीले मातेको मान्छे  
यो आकाश कहाँसम्म फैलिँदै गएको छ ?  
यो धरतीको किनारा कहाँ छ ?  
यो सडक आकाशतिर उक्लिन्छ कि उक्लिँदैन ?  
र बगरका ढुङ्गाहरूमा फूल उम्रिन्छ कि उम्रिँदैन ?  
सपनाजस्तो थुप्रै रहस्यहरू  
म खोतल्न सक्दिन  
म मान्छे मन नपराउने मान्छेहरूले पढिरहेको कथा  
चुपचाप सुनिरहेछु  
र  
कुनैदिन मेरो पालो आयो भने  
म पागलजस्तै बर्बराइरहेको हुन सक्नेछु  
मान्छेकै पक्षमा लेखिएका  
मेरा सयौँ कथाहरू पढ्दै  
' म मान्छे चाहन्न '  
उफ् को कराइरहेछ अँध्यारोमा ?  
म भने मान्छेकै प्रेमले  
बाँचिरहेछु प्रत्येक क्षण  
सपनाहरू बेफिक्री चपाउन सक्दारहेछन्  
भगवानहरूले  
मन्दिरमै बसेर  
तर कोही गाइरहेछ  
कतै टाढा  
सायद् मान्छेकै आवाज हुनुपर्छ  
यो कति मीठो र सुमधुर छ  
तिमीले मान्छेलाई सपनाहरू पढाएनौ  
र  
मान्छेहरू भट्टीमा बसेर पिइरहेछ  
न्शराबजस्तो जिन्दगी  
तिमीले सिकाएनौ मान्छेलाई  
बहिरहेको हावालाई समातेर राख्न अञ्जुलीभरि  
र मान्छे बगरहरूमा डुलिरहेछ आफ्नै जिन्दगीको  
र त्यतैबाट बगाएर फर्किँदैछ  
स्वत्व  
साँच्चै सिकाउँदै सिकाएनौ मान्छेहरूलाई  
झ्यालका खापाहरूमा  
घामको आभाले लेखेर गएको प्रेमपत्र पढ्न  
र हेर  
मान्छेले सुन्न छोडिसक्यो संवेदनाका कथाहरू  
ए ! सुन त अलि परका मान्छेहरू  
उनिउँ फुल्छन् कि फुल्दैनन्  
तिम्रो बस्तीमा  
तर उनिउँ फुलेर हैरान छौँ  
हामी हाम्रोतिर ।
