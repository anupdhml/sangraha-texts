---
title: थोत्रो बस छुटेछ
author: मनु ब्राजाकी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A5%81_%E0%A4%AC%E0%A5%8D%E0%A4%B0%E0%A4%BE%E0%A4%9C%E0%A4%BE%E0%A4%95%E0%A5%80
---

नयाँ नेपाल जाने थोत्रो बस छुटेछ  
भ्रष्टाचारले मगन्तेको पैसो लुटेछ ।  
पूरा खान 'प्रभु'लाई भोग लगायो  
थोते बूढी आमालाई मकै भुटेछ ।  
ऐना हेर्न डराउँछन् आज नेपाली  
हिमालको भित्ते ऐना पनि फुटेछ ।  
छोरी कुटी बुहारीलाई तर्साउनेले  
आमालाई कुट्नुसम्म आज कुटेछ ।  
लुट्या देश आपस्तमा भागबण्डा भो  
अनि पो त दलहरू आज जुटेछ ।  
यो देशको बालीनाली कस्तो हुने हो ?  
पानी पर्नुसट्टा असिनाले चुटेछ ।
