---
title: नाटक
author: लोकेन्द्र शाह
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A5%8B%E0%A4%95%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B6%E0%A4%BE%E0%A4%B9
---

मन्दिर---  
म बनेको छु  
ऊ बनेको छ  
सबै बनेका छौँ ।  
देउता---  
कोही हुन तयार छैन  
कसैले भन्छ---  
म् देउता बन्छु तर मन्दिरभित्र बस्दिनँ  
मूर्तिजस्तै भएर टाँसिएँ भने नि ?  
मूर्ति टाँसिएको हो वा  
देउता आफैँ टाँसिएका ।  
पूजा गर्छन् मूर्ति किन मानिस ?  
देउतापूजा वा मूर्तिपूजा ?  
कसैले अचानक प्रश्न गर्छ।  
निर्देशक अचम्म मान्छ,  
लेखक टाउको फर्काउँछ  
कलाकारहरू मुखामुख गर्छन्।  
मूर्ति कोही बन्दैन,  
पुजारी बन्छन्,  
मन्दिर बन्दछन्,  
बटुवा बन्छन्,  
भक्त बन्छन्--- सबै  
तर मूर्ति कोही बन्दैन ।  
निर्देशक अचम्म मानिरहेछ  
कलाकारहरू अन्योलमा छन्  
आखिर किन कोही कलाकार मूर्ति बन्दैन ?
