---
title: ऊ अर्थात् म
author: लोकेन्द्र शाह
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A5%8B%E0%A4%95%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B6%E0%A4%BE%E0%A4%B9
---

सबैले विश्वासघात गरे  
सडकमा ऊ एक्लै करायो  
उसको बोलीमा कसैले 'हो' भनेन  
जसले पहिलो 'हो' भन्ने गर्दथे  
आफ्ना घरका झ्यालहरूबाट लुकेर उसलाई हेर्न थाले  
ऊ फेरि एक्लै सडकमा थियो।  
तपाईंले उसलाई चिन्नुभएन ?  
ऊ भनेको मै हुँ  
म एक्लै थिएँ  
सपनाको खोजीमा, सडकमा ।  
सपना खोज्नेहरू कोही थिएनन्  
सबै मीठा सपनाहरू देखिरहेका थिए  
सडकमा ऊ चिच्यायो  
ऊ नाङ्गिएको थियो--- सर्वाङ्ग ।  
उसले लुगा लगाएको थिएन  
टाउकामा टोपी थिएन  
खुट्टामा जुत्ताहरू थिएनन्  
सबै आङ नाङ्गै थियो  
ऊ एक्लै थियो, सडकमा  
तपाईंले उसलाई चिन्नुभएन ?  
ऊ भनेको मै हुँ,  
म एक्लै थिएँ  
जिन्दगीको खोजीमा, सडकमा ।  
   
यस पटक पनि उसले निकै मजासँग लाचारी खप्यो  
बर्सातहरूमा पनि ऊ तृषित रह्रयो  
प्यास बुझेन उसको  
नदीहरूकै बीचमा भएर पनि  
ऊ गर्मीले अत्तालिएको थियो  
र अन्त्यमा ऊ कराउन बाध्य भयो  
कराउँदै ऊ सडकहरूमा आयो  
सायद तपाईंहरूले पनि उसलाई  
निकै नजिकबाट देखेको हुनुपर्छ  
बाटोमा, चोकमा कराउँदै हिँडेको  
हुन सक्छ, तपाईंहरूले उसलाई पागल सम्झनुभएको होस्  
ऊ भनेको मै हुँ  
चेतनाको खोजीमा/चोकमा, बाटोमा ।  
सुकेका पातहरूको सरसराहट मन पराएन  
कोइलाहरूबाट निस्केको आगोले  
ऊभित्रको जाडो मेटिएन ।  
मसिनबाट निस्केका बरफका टुक्राहरूले  
उसको मुटुभित्रको गर्मी कम भएन ।  
ऊ रोयो, करायो र उसले जीवन माग्यो  
ऊ अझैपनि जिन्दगी खोजिरहेछ  
र कुनै पनि दिन तपाईंहरूको आँगनमा आउनेछ ।  
उसले भिक्षा माग्नेछ  
चामलका दानाहरू नदिनुहोला  
सुनका असर्फीहरू माग्नेछैन  
उसले तपाईंहरूसँग मन माग्नेछ  
उसले तपाईंहरूसँग जीवन माग्नेछ  
उसको माग पूरा गर्नुहोला  
सम्भवतः तपाईंहरूले उसलाई चिन्नुहुनेछैन  
ऊ भनेको म हुनेछु  
भविष्यको खोजीमा, मनहरूमा ।
