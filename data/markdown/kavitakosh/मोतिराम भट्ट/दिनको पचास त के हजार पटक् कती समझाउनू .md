---
title: दिनको पचास त के हजार पटक् कती समझाउनू
author: मोतिराम भट्ट
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%8B%E0%A4%A4%E0%A4%BF%E0%A4%B0%E0%A4%BE%E0%A4%AE_%E0%A4%AD%E0%A4%9F%E0%A5%8D%E0%A4%9F
---

दिनको पचास त के हजार पटक् कती समझाउनू  
म गरीबको घरमा हरे तिमीले यसोरी नआउनू।  
रिसमा थियौ कि खुसी थियौ, म त केही जान्दिनँ के थियौ,  
कि यसो थियौ, कि उसो थियौ मनमा कसोरी बुझाउनू।  
नत आ भनूँ, नत जा भनूँ म यसो भनूँ कि उसो भनूँ  
तिनीको मिजाज म के भनूँ, कतिसम्म विन्ति चढाउनू।  
वय सोह्रको मन साठिको छ र पो गजब छ ति प्यारिको  
मुखको खाव छ चन्द्रको, ननिको छ मिस्सि लगाउनू।  
मनसुब पुग्नू परै रहोस् दरसन् पनि छ कठिन जहाँ,  
अब बाँचनेछु मता कहाँ तिनीलाई यति सुनाउनू।  
तिमि बिर्सि आलत क्यै जनी, मत संझदो छु अझै पनि,  
मुख भित्र पान चपाउनू, अलि हाँसि हाँसि हँसाउनू।  
मणि हो भनूँ त न झल्कँने बिजुली भनूँ त न चंकने  
आइना भनूँ त न टल्कने उपमा कसोरी जुराउनू।  
तिमि पर्खि पर्ख भनी भनी कन जानू, फेरि नआउनू,  
खपि सक्नु छैन मलाइ ता, तिमिले यसोरि छकाउनू।  
सुन है सबै हरिको हुकुम् म हुकुम् भनूँ कि भनूँ जुलुम्  
अघि जो भयो उत भै गयो तर फेरि मोति न लाउनू।
