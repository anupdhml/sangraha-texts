---
title: ऐ इतिहास, फर्काइदे मेरो सुगौलीको कागत
author: युद्धवीर राणा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AF%E0%A5%81%E0%A4%A6%E0%A5%8D%E0%A4%A7%E0%A4%B5%E0%A5%80%E0%A4%B0_%E0%A4%B0%E0%A4%BE%E0%A4%A3%E0%A4%BE
---

हरेक दिन यहाँ इतिहास केरिने गर्छ  
हरेक दिन यहाँ इतिहासको पन्ना फेरिने गर्छ  
हरेक दिन यहाँ इतिहासको अध्याय फेरिने गर्छ  
हो, इतिहासले घटना चपाउँछ--- घटना निल्छ  
इतिहासले यहाँ घटना खान्छ,  
 इतिहासले यहाँ चङ्गेजको तुफान चपाएको छ  
सुल्तान महमुदको आँधी निलेको छ ।  
मानको उर्लंदो खहरे पचाएको छ  
त्यस्तै आज पनि  
असमको हुन्डरी खाएर इतिहास अघाएको छ  
खै। बुद्ध, अशोक जन्मेर पनि के भो र ?  
गान्धीवादको तोरण टाँगेर चिच्याए पनि खै के भो र ?  
लखिमपुर, गहपुर र नेलीका घटनाहरू खाँदा--खाँदा  
अपच भएर इतिहास छटपटाएको छ ।  
ऐ इतिहास, मेरा अमरसिंह र भक्ति थापा फर्काइदे।  
ऐ इतिहास, मेरा कालुपाँडे र बलभद्र फर्काइदे।  
फर्काइदे मेरो सुगौलीको कागत ।  
मैले तँलाई दिएर ठूलो भूल गरेको छु,  
 हेर् मेरो अनुहारलाई, कसरी बाँचेर मरेको छु,  
 त्यसैले त्यो सुगौली--कागतका हरफहरू  
धोएर ब्रह्रमपुत्रमा बगाइदिन चाहेको छु  
जसरी खुँडा--खुकुरी काँगडामा पखाल्दा  
कटकटिएको रगत टिस्टाले बगाएको थियो  
आज फेरि त्यसरी इतिहासका हरफहरू धोएर बगाइदिन चाहेको छु।
