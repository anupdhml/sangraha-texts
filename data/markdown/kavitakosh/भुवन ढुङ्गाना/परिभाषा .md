---
title: परिभाषा
author: भुवन ढुङ्गाना
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%81%E0%A4%B5%E0%A4%A8_%E0%A4%A2%E0%A5%81%E0%A4%99%E0%A5%8D%E0%A4%97%E0%A4%BE%E0%A4%A8%E0%A4%BE
---

चारपाटे  
सानो सुकुलमा  
देशको नक्सा खोजिरहेछु  
कतै परिभाषा खोजिरहेछु  
जिउनु पनि त एउटा कला हो  
म पनि यसमा पारङ्गत छु  
र, जिउँदै छु  
जिउने परिभाषा खोजिरहेछु  
थाहा छ  
यद्यपि थाहा छ  
गुराँसको रङ्ग रातो हुन्छ  
रगत बग्दैन  
हिमाल भन्नु हिउँ हो  
चिसो, पोल्दैन  
कतै मन पोलेको छ  
रगत बगेको छ  
देशको परिभाषामा  
परिभाषित  
अलिकति स्वार्थ छ  
अर्थात् जसको जति स्वार्थ छ  
उसका लागि  
देश त्यही हो  
देश त्यति नै हो  
देशको परिभाषा  
त्यही अलिकति स्वार्थ हो।
