---
title: चैतको बतास
author: भुवन ढुङ्गाना
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%81%E0%A4%B5%E0%A4%A8_%E0%A4%A2%E0%A5%81%E0%A4%99%E0%A5%8D%E0%A4%97%E0%A4%BE%E0%A4%A8%E0%A4%BE
---

अनुभूतिले समातेकी छु  
हातहरूले छुँदैनन्  
यी वर्षहरू हुन्  
पछाडि छुटेका ।  
वर्षको अन्तिम महिना  
चैत छुट्दैछ भारी बिसाएर  
पुच्छरमा छ वैशाख झुन्डिएको  
चैतको बतासले हल्लाउँछ  
बतासले भुँवरी घुमेको छ  
फनक्क बितेको यो वर्ष।  
अनुभूतिले समातेकी छु  
हावाहरूले छुँदैनन्  
यी अपरिचितहरू हुन्  
बेला--कुबेला दुर्घटनामा परेका  
आत्मीयताको गाँठोमा  
बिहानीको छापा--खबरले बाँधिएका ।  
बतासको गन्थनमा  
बारुदको गन्ध  
फूलको मालामा  
सिनोको दुर्गन्ध  
उभिएका छन् लहरै, लस्करै  
रामनामी ओढेर  
टाउको जोडेर  
चैतको बतासमा सयपत्री फूलहरू  
ओढेका छन् पिताम्बर  
गुनगुन--गुनगुनको मन्त्रोच्चारण  
टाउको जोडेर फूलहरू  
चैतको बतासमा  
अनुभूतिले समातेकी छु  
हातहरूले छुँदैनन्  
यो वर्षको अन्तिम चैत हो  
बताससँगै छुटिरहेको।
