---
title: मोह
author: पदम छेत्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A4%A6%E0%A4%AE_%E0%A4%9B%E0%A5%87%E0%A4%A4%E0%A5%8D%E0%A4%B0%E0%A5%80
---

वारि नै छौँ हामी यतिखेर/वारि नै  
आ--आफ्ना झिटिमिटी उपलब्धिहरू काखी च्यापेर उभिएका/  
सांसारिक उपलब्धिहरू  
अनि एउटा महासागर छ हाम्रो अघि/अपार र विस्तृत महासागर  
र, पारिपट्टि छ कुइरोले डम्मै छोपिएको एउटा ब्रह्रमाण्ड/  
एउटा अज्ञात वास्तविकता  
बलौटे बगरमा छोडेर आ--आफ्ना पदचिह्रनहरू  
पस्नु छ हामीलाई महासागरभित्र  
बिसाइराखेर बगरमै/हामीले अर्जेका जम्मै सांसारिक उपलब्धिहरू  
बिसाएर कुम्लो भारमुक्त हुनेहर्षभन्दा  
कुम्लाको मोहले अँगालिरहेको छ हामीलाई यतिखेर/  
एउटा निरर्थक मोहले  
र, हामी उदास छौँ यतिखेर/हताश छौँ हामी  
एउटा द्विविधा बाँचिरहेका छौँ हामी यतिखेर/  
एउटा अन्योल बाँचिरहेका छौँ वारि नै  
बूढो समय जम्ल्याहा हात गरेर बिदाको नमस्कार गर्दैछ हामीलाई  
यात्राको शुभकामना आशिष् फुसफुसाउँदै  
र, आत्तिएका छौँ हामी यतिखेर/महासागरमा पस्न/पसेर बिलाउन  
मोह छ हामीलाई आफ्नोअस्तित्वको/बलौटे बगरमा छोडिराखेका  
आ--आफ्नै पदचिह्रनहरूको...
