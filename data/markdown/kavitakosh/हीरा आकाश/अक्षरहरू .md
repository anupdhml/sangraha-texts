---
title: अक्षरहरू
author: हीरा आकाश
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A5%80%E0%A4%B0%E0%A4%BE_%E0%A4%86%E0%A4%95%E0%A4%BE%E0%A4%B6
---

कुनै मालिकले  
नोकरलाई  
कोर्रै कोर्राले हिर्काएको  
नीलडाम हो मेरो अक्षर ।  
साहूको  
जाली तमसुकले  
लुटिएको  
मोहियानी हो मेरो अक्षर ।  
सबै कुरा पाएर पनि  
सार्वभौमसत्ता गुमाएको  
सिक्किमी जनता हो  
मेरो अक्षर ।  
मुक्तिका लागि  
वर्षौंदेखि देश खोज्दै  
लडिरहेको  
प्यालेस्टिनी शरणार्थी हो  
मेरो अक्षर ।  
स्वयम्भूको डाँडो र  
त्यसभन्दा पनि माथि  
सगरमाथाबाट  
चिच्याई भनिदिन्छु---  
'बाँच र बाँच्न देऊ'  
जोडी मलेवा हो  
मेरो अक्षर ।
