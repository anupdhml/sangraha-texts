---
title: ओ युगकी आमा
author: भीम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%80%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

एउटा हराइजाने भीड  
मजेत्रोको फेरले फेर बाँधेर  
माइबेनी मेला घुमेका यादहरू  
जस्केलामा तिम्रा विद्रोही आँखाहरूको बाफझैँ देखिन्छ  
ओ युगकी आमा ।  
धेरै सिकुवाहरूबाट सुख सापट नपाएर  
फर्किएको हुनुपर्छ तिम्रो दुःख  
आङमा तिम्रो धेरै आँगनहरूको बास्ना आउँछ  
केलाएको हुनुपर्छ तिमीले धेरै महाजनहरूको धान--चामल  
तिम्रो पटुकाबाट बेलाबखत अझै कनिका झर्छ  
ओ युगकी आमा ।  
धेरै पल्ट गर्भपात भएका  
तिम्रा अपूर्ण इच्छाका मलिन रेखाहरू  
अलग्गै देखिन्छन् तिम्रा आँखामुन्तिर  
थरथराइरहेका कलेटीभरि ओठहरूबाट  
तिमी विद्रोहको आवाज उठाउन तयार छौ  
ओ युगकी आमा ।  
बर्सेनिजस्तै जन्मेका लालाबालालाई  
चुसाएको हुनुपर्छ धेरै--धेरै सेतो रगत  
तिम्रा शरीरका अनगिन्ती अथाह व्यथाबाट  
धेरै मिहिनेतीहरू जन्मेको हुनुपर्छ  
ओ युगकी आमा ।  
नियालेर हेर्दछौ टाढा--टाढा  
तिम्रो अझै पनि कुनै नयाँ सपना हुनुपर्छ  
स्वप्निल, दर्द--प्लावित दृष्टिबाट  
एउटा नयाँ युग त पर्खिरहेकी छैनौ ?  
ओ युगकी आमा ।
