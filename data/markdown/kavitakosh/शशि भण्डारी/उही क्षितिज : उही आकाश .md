---
title: उही क्षितिज : उही आकाश
author: शशि भण्डारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A4%B6%E0%A4%BF_%E0%A4%AD%E0%A4%A3%E0%A5%8D%E0%A4%A1%E0%A4%BE%E0%A4%B0%E0%A5%80
---

माथि--माथि उड्नुबाहेक  
हामीसँग अरू गुँड छैन  
अविरल सपना देख्नुबाहेक  
हामीसँग अरू विकल्प छैन  
रातको नीरव प्रतीक्षामा बस्नुबाहेक  
समय साट्ने अर्को कुनै बोली छैन ।  
कुँजिएका पखेटाबाहेक  
आकाश छुने अर्को वेग छैन  
नफुल्दै गरेका पालुवाबाहेक  
निर्जन तुल्याउने अर्को वायु छैन  
हातभरि सकिएको शब्दबाहेक  
शङ्का र उपशङ्का पखाल्ने अरू माध्यम छैन ।  
शताब्दीदेखि मानिआएको मान्यताबाहेक  
अरू केही आँखामा जाडोसरि जमिरहेको छैन  
शान्तिको क्षितिजमा कठ्याङ्ग्रिनुबाहेक  
शरद र हेमन्त अरू थेगिरहेको छैन ।  
बाँकी रहेको समयलाई पहिल्याउनुबाहेक  
नयाँ घडीलाई हामीले अरू निम्त्याइरहेका छैनौँ  
खस्किरहेको बोझिल घामलाई पुकार्नुबाहेक  
देखिने खस्काइलाई अरू हामीले बोलाइरहेका छैनौँ  
क्षितिजसँगैको आकाशलाई सिँगार्नुबाहेक  
उही क्षितिज र उही आकाशसँग  
हामी अझ बढी अरू केही भनिरहेका छैनौँ।
