---
title: बाटो
author: उपेन्द्र सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AA%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

म त मेरै बाटो हिँडिरहेको थेँ  
खोइ? काँबाट आयौ, र तिम्ले  
मेरो बाटो छेक्यौ  
नचिन्या मान्छे (?)  
म त नबोलुँ भन्दै थिएँ  
कि, तिम्ले सोध्यौ--"यो बाटो काँ जान्छ?"  
र बोल्न करै लाग्यौ  
भनेँ--"यो बाटो मेरो आँगनछेउ हुँदै पर प...र जान्छ।"  
   
जब,  
तिमी गयौ--  
मेरो घर आँगनछेउ भएर गयौ  
आखिर, मेरो मन मुटु छोएर गयौ।  
   
तब,  
अचानक बेचैनी बढ्यो  
त्यसै त्यसै--  
दोबाटो कुरी बस्न मन भएर आयो  
कतै फेरि,  
घुमिफिरी यै बाटो भएर आउँछौ कि?  
पृथ्वी गोलो छ भन्ने लागेर आयो  
र, सोध्छौ कि फेरि--"यो बाटो काँ जान्छ?"  
भन्नेथेँ--"यो बाटो मेरो दिलसम्म जान्छ"  
यस्तै सपना पो जागेर आयो।  
   
अब,  
तिम्रो आँगनसम्म पुग्ने बाटो  
म कसलाई सोधौँ?
