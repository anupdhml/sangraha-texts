---
title: अभिलाषा
author: गोविन्दप्रसाद ढुङ्गाना
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%B5%E0%A4%BF%E0%A4%A8%E0%A5%8D%E0%A4%A6%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A2%E0%A5%81%E0%A4%99%E0%A5%8D%E0%A4%97%E0%A4%BE%E0%A4%A8%E0%A4%BE
---

भैगो, जन्म गरीबकै सुकुलमा होस्, किन्तु त्यो शुद्ध होस्  
कोरोस् अङ्गहरु परन्तु तन यो अत्यन्त साह्रो बनोस्,  
आउन् कष्ट करालरुप सहसा कुल्चून् सबैले, तर --  
छाती यो नफुटोस् विशाल कहिल्यै थामोस् सहोस् केवल ।  
फैलोस् बुद्धि सुकर्मकै तरफमा, यो चित्त एकाग्र होस्  
आँटेमा पर जन्ममा फल पनि इच्छा गरेको फलोस्  
यै नै साहसले म यो जनममा साहित्यको खेलमा  
साथी एक बनूँ प्रसिद्ध कविको नेपाल उद्धानमा ।  
खैलौनाहरु बुद्धि-खेल घरमा राखेर हाँस्तै मरुँ  
आर्को जन्म लिऊँ म फेरि पनि यो नेपालमा नै, तर-  
पैलो यो जुनिको कुराहरु सबै संझूँ नविर्सूँ, अनि  
खेलौनाहरु ती झिकेर अघिका रोऊँ म खूसी बनी ।  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
