---
title: साहित्यको फुटबल
author: लेखनाथ पौड्याल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A5%87%E0%A4%96%E0%A4%A8%E0%A4%BE%E0%A4%A5_%E0%A4%AA%E0%A5%8C%E0%A4%A1%E0%A5%8D%E0%A4%AF%E0%A4%BE%E0%A4%B2
---

भाषा छ विशाल चौर समा गर्दै ठुलो तर्खर  
भै केही फरवार्ड, रेफरि कुनै ब्याकिङ् र गोल्कीपर।  
खेल्दै छौं फुटबल बालक सबै साहित्यको बेसरी  
हावा छैन परन्तु भित्र उसमा गुड्दैन केही गरी।।  
खेल्नै हो अब खेल यो यदि भने चाँडो अगाडी सरी  
ल्याऊँ शुद्ध विचार-पम्प, उसमा जोडौं र त्यो सुस्तरी।  
हावा जागृतिको क्रमैसित भरौं सर्वत्र त्यो टन्न होस्  
भर्दा जोड परेर किन्तु पहिल्यै टुट्ने र फुट्ने नहोस्।।  
त्यो घात-प्रतिघात-चङ्क्रमणको चातुर्यु-सौदामिनी  
लड्नासाथ उठेर चक्कर लिंदै घुम्दै रहोस् फन्फनी।  
खेल्छौं हामि जती उती चटपटे उस्को नयाँ रङ्ग होस्  
सारा दर्शक वर्ग मस्त सुरमा ताली पिटी दङ्ग होस्।।
