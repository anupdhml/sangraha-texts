---
title: बुद्धि-विनोद प्रश्न
author: लेखनाथ पौड्याल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A5%87%E0%A4%96%E0%A4%A8%E0%A4%BE%E0%A4%A5_%E0%A4%AA%E0%A5%8C%E0%A4%A1%E0%A5%8D%E0%A4%AF%E0%A4%BE%E0%A4%B2
---

कहाँ थियो वास, अघी म को थिएँ,  
कसो हुँदा यो पिंजरा लिंदो भएँ ।  
कहाँ छ जानू कुन साथ लीकन,  
तँलाई मालुम् छ कि यो कुरा भन ?  
                         १  
कदापि कत्ती नलगाइ ठक्कर,  
ग्रहादिलाई दिनहुँ निरन्तर,  
घुमाउने को छ खडा भईकन,  
तँलाइ मालुम् छ कि यो कुरा भन ?  
            २  
अशेष आब्रम्हा पिपि लिका-तक  
शरीर एकै उहि पान्च-भौतिक,  
परन्तु भाग्यादि घटीबढी किन,  
तँलाइ मालुम् छ कि यो कुरा भन ?  
            ३  
गुटूमुटू भैकन गर्भ जालमा  
बसी कठै अन्जलि जोरि भालमा,  
काराउँदा बन्धुहरु थिए कुन,  
तँलाइ मालुम् छ कि यो कुरा भन ?  
            ४  
पिएर गीतामृत, शान्त भैकन,  
कुटुम्ब-हत्या-तिर लागनू किन,  
किरीटिले तत्व बुझे अहो ! कुन,  
तँलाइ मालुम् छ कि यो कुरा भन ?  
            ५  
डटी जुत्ता कोट छडी लिईकन,  
रवाफिं भै मोज मजा उडाउन,  
खराब ठान्यो ऋषि-वृन्दले किन,  
तँलाइ मालुम् छ कि यो कुरा भन ?  
            ६  
अनन्त बाटा बटुवा छ एक यो,  
विचारमा रङ्मङिदा जनम् थया,  
छँदैछ शङ्का अब कृत्य हो कुन,  
तँलाइ मालुम् छ कि यो कुरा भन ?  
            ७  
उही कुलो खेत बिऊ सबै उही,  
उसै गरी रोपिदिए पनी कहीं ?  
हुँदैन धान्यादिक चैत्रमा किन,  
तँलाइ मालुम् छ कि यो कुरा भन ?  
            ८  
अगाडि अध्यात्मविषे थियो जति,  
थिएन कि शिल्पविषे उती मति,  
बनेन होला किन रेल बेलुन,  
तँलाइ मालुम् छ कि यो कुरा भन ?  
            ९  
नयाँ कुनै दुर्विन यन्त्रको रती,  
सहाय केही नलिई ग्रह-स्थिति,  
अगाडिकाले कसरी बुझेहुन्,  
तँलाइ मालुम् छ कि यो कुरा भन ?  
            १०  
म निस्कनाले जननी तिमीकन,  
परेछ यो घोर अनर्थ चिन्तन,  
म भित्र आएँ अब के छ लस्पस,  
थपक्क बाबासित शान्त भैबस ।  
            ११  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
