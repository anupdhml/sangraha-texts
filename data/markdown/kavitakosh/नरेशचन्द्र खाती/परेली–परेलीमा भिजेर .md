---
title: परेली–परेलीमा भिजेर
author: नरेशचन्द्र खाती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%B0%E0%A5%87%E0%A4%B6%E0%A4%9A%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%96%E0%A4%BE%E0%A4%A4%E0%A5%80
---

असमय जिन्दगी टक्क अडिन्छ  
त्यहाँ धराशायी सृष्टि हुन्छ  
प्रलयको हातले छुँदै जाँदा असमय  
यो धरतीको माटोमा मान्छे कुहिन्छ ।  
परेली--परेलीमा भिजेर  
मान्छेलाई यो धरतीको माटोसित रिस छ  
यो माटोसित शत्रुता बढेको छ  
मान्छेलाई पृथ्वीको थुप्रै घात छ ।  
कति गरुङ्गो यो परिधि  
कति अनौठो उज्यालोले मुख धोएको यो धरतीमा दिनहरू  
एक नयाँ गर्भाधान हुने प्रतीत  
अब तिमीले दिनु हुँदैन कसैलाई आत्मसात् गर्न  
सृष्टि यहाँ ठसठस्ती गनाउँछ  
असमर्थ छ यो टुक्रा जिन्दगी  
यो नगरको कुनै छेउतिर  
तर घसार्न कोही मान्दैनन् यसलाई  
छोडिदिए हुन्छ त्यसलाई  
मौलिन दिए हुन्छ कुनै गल्लीका गन्धहरूमा  
र पछि च्यात्न सकोस्  
आफ्नै अघि नसुहाएको यो वर्तमानको नक्सालाई  
खेदे हुन्छ/त्यसलाई भाग्न लगाए हुन्छ आस्था मरेको चिहानबाट  
र पछि जिउन सकोस् रबिन्सन क्रुसोले जस्तो  
तिमी र मलाई पनि हँसाएर यो साँघुरो आयतनमा  
तर यो पाइतालामा टक्क अडिन्छ  
जिन्दगी 'प्यारालल' होइन  
बाङ्गिन्छ, टुक्रिन्छ, लड्छ, भाँचिन्छ, धस्किन्छ र अडिन्छ  
जिन्दगी 'प्यारालल' हुदैनँ ।  
परेली--परेलीमा भिजेर  
असमय जिन्दगी टक्क अडिन्छ  
त्यहाँ धराशायी सृष्टि हुन्छ  
प्रलयको हातले छुँदै जाँदा असमय  
यो धरतीको माटोमा मान्छे कुहिन्छ ।
