---
title: एउटा गीत नेपालका लागि
author: मोहन कोइराला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%8B%E0%A4%B9%E0%A4%A8_%E0%A4%95%E0%A5%8B%E0%A4%87%E0%A4%B0%E0%A4%BE%E0%A4%B2%E0%A4%BE
---

नेपाली आमाका नेपाली अनुहारहरू ।  
नेपाली माटाका नेपाली अनुहारहरू ।  
म त सप्तगण्डकी बनिसकेछु अनुहारहरूमा ।  
म त सप्तकौशिकी बनिसकेछु वेशभूषामा ।  
मेरा कल्पनामा छाल उठेछन् सात स्वरको।  
एउटा वीणा हो नेपाल, एउटा सारङ्गी हो नेपाल ।  
एउटा तुरही हो नेपाल, एउटा सहनाई हो नेपाल ।  
मुर्चुङ्गामा एक्लै सेर्पिनी खेलेर झरेकी नेपाल ।  
लिम्बुनी भाखा फेरी--फेरी उक्लेकी नेपाल ।  
सिपालु हातले छुनू यो गितार सप्तस्वर आफै बज्छ ।  
सप्तगण्डकी छुनू सिपालु हातले सप्तस्वर आफै उठ्छ ।  
लहर उठ्नेछन् हिमाली क्षितिज कालीको तीर बनेर ।  
कठोरता पग्लिनेछ नबोलेको वीणालाई एक स्वर दिनु मात्र छ ।  
कठिन पनि छैन नबोलेको मित्र एक फेर घचघच्याउनु छ ।  
टाढा छैन नचिनेको बस्ती एक फेर पुग्नुपर्छ।  
झर्नाहरू तार हुन् सारङ्गीका, झर्नाहरू रेसा हुन् मुर्चुङ्गाका ।  
सप्तगण्डकी जहाँबाट उठ्छ/सप्तकोशी जहाँबाट बज्छ ।  
तमोर, अरुण निद्राबाट जुन सितारमा उठ्नेछन् स्पर्शमा ।  
हिमाली पहरा गुनगुनाउनेछन् जुन गीतले  
त्यो पानी उठेको छ यो सारङ्गीमा ।  
त्यो छाल खेलेको छ नेपाली गितारको तारमा ।  
सप्तगण्डकी सङ्गीतमय छ समूहगानले।  
सप्तस्वर त्यसैले सङ्गीतमय छ एकान्त साधनाले।  
सप्तकौशिकी त्यसैले सप्तद्वीपमा उठेको छ मणिमाणिक्यले।  
गीत उठ्नुपर्छ यो माटोमा, सङ्गीत उठ्नुपर्छ यो उपत्यकामा ।  
पहाड--पहाड देखिए पनि, ढुङ्गा--माटो देखिए पनि ।  
यदि देशको ढुकढुकीमा एउटै गितार छ भने।  
यदि यो तमोरमा एउटै सङ्गीत छ भने।  
यदि यो प्राणमा एउटै मुटु छ भने।  
   
गाउँहो। नेपाली हो। गण्डकी गाउँ--गाउँ हो। नेपाली सप्तकोशी गाउँ।  
गाउँदा धरमरले होइन । गाउँदा कम्पनले होइन ।  
हिँड्दा डगमगले होइन । एउटा नेपालीले डगमग गर्नु हुँदैन ।  
एउटा गीतले यो आकाश उठ्नुपर्छ।  
एउटै सङ्गीतले यो धर्ती सङ्गीतमय बन्नुपर्छ।  
कष्ट त छ गीत गाउनु र एक्लैसाज बजाउनु।  
कष्ट त छ गीतमा फेरि गेडा हुनु त्यस गेडामा कल्पनाउनु।  
एउटा मदिरा हो देशको कल्पना ।  
एउटा मदिरालय हो देशको सङ्गीत ।  
म गीत गाउँछु नेपाली तिमी नाच । तिमी नेपाली गीत गाऊ म नाच्छु।  
त्यो एउटा गीत सेर्पिनीले हेलम्बूमा गाएजस्तै उच्चाइको होस्।  
त्यो एउटा गीत थकालीले गाउन लागेको भावनाको होस्।  
त्यो एउटा मनको तार डोल्पाली सुन्दरीले छोएजस्तो छोएको होस्।  
त्योगीत शान्तिका लागि । त्योगीत प्रगतिका लागि ।  
त्योगीत उन्नतिका लागि । त्योगीत प्रेमका लागि ।  
त्योगीत मुसिबतमा मोहबतका लागि ।  
सप्तकोशीका लागि, सप्तगण्डकीका लागि ।  
अरुणका लागि, तमोरका लागि ।  
त्यो गीत विश्वप्रेमका लागि ।  
नेपालीका लागि ।
