---
title: प्यारो प्यारो मेरो लोभ
author: मोहन कोइराला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%8B%E0%A4%B9%E0%A4%A8_%E0%A4%95%E0%A5%8B%E0%A4%87%E0%A4%B0%E0%A4%BE%E0%A4%B2%E0%A4%BE
---

छुटेको साथीलाई जसले पहिले माया जोर्योे,  
हिंडेको पशुलाई जसले पहिले गोठालो लाग्यो,  
निगाला खिप्दै खिप्दै घूम, देश र डोको बनायो,  
कठबाँस झीरले खोप्दै उडेका वरलाई बाँसुरीमा थिच्यो-  
भत्केकालाई लय र ननिस्केका स्वरलाई ओठले फुक्यो,  
ए प्रशस्त छातीले सुसेल्ने ए ताजा हावाको ताजा डाक्टर  
त्यो पहिला दिनको पहिला आविष्कारलाई म लोभ गर्दछु,  
प्यार गर्द छु,  
सम्झन्छु तिमीले पहिला दिन सिस्नु उसिन्दा मलाई डाकेनौ  
म कति रिसाएको छु ।  
जसले आफ्नो कहानी एक विराट् गुफाबाट शुरु गरेथ्यो  
तँ कति सोझो नरम पाठो जस्तो जङ्गलमा उफ्रेको  
ए प्यारो प्यारो मेरो लोभ, मेरो कलाकार  
आइज, म तँलाई छातीमा टाँसेर हेर्न चाहान्छु,  
मुखमा खरो सूर्ती चुसेर एक पल्ट अब सुसेलेको ।
