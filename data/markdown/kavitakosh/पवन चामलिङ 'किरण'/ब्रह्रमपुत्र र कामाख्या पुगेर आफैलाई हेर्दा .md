---
title: ब्रह्रमपुत्र र कामाख्या पुगेर आफैलाई हेर्दा
author: पवन चामलिङ 'किरण'
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A4%B5%E0%A4%A8_%E0%A4%9A%E0%A4%BE%E0%A4%AE%E0%A4%B2%E0%A4%BF%E0%A4%99_%27%E0%A4%95%E0%A4%BF%E0%A4%B0%E0%A4%A3%27
---

ब्रह्रमपुत्रको किनारैकिनार भएर  
मेरा जिउँदा मान्छेका लासहरू बग्दै जाँदा रहेछन्,  
पानीको वेगसँग पौडन नसकेर हो कि,  
नाउ खियाउन नजानेर हो कि ।  
मेरा मान्छेहरू सागरमा डुब्दै जाँदा रहेछन् ।  
ब्रह्रमपुत्रको पानीमा डुबेर मरेका मेरा मान्छेका लासहरू  
छिमेकी गिद्ध, वनबिराला र स्यालहरूले  
आपस्तमा बाझ्दै भोज लगाउँदा रहेछन्,  
र आजकाल यस भेकमा  
मेरा मान्छेका हाडहरू उभ्याएर  
ब्रह्रमपुत्रको किनारमा बाँध बाँध्ने काम हुँदो रहेछ ।  
 कुन देवताको पापले हो कि,  
 कुन जुनीको श्रापले हो---  
मेरा मान्छेका कथाहरू आँसुले लेखिँदै गए,  
मेरा मान्छेका भग्न व्यथाहरू पसिनाका ज्यालासँगै साटिँदै गए ।  
आफ्नै पसिना र रगतको मलले पाकेको बाली पनि  
मेरा मान्छेहरूले  
मेरा भन्न सक्दैनन्  
आफ्नै आँगन र घरमा पनि  
किन हो---  
 मान्छेजस्तो बाँच्न सक्दैनन् ।  
यस्तो पाप र श्रापको संसारमा  
मेरा मान्छेका बिपनाहरू सपना बनेका छन् ।  
यो कुनै दन्त्यकथा होइन,  
यो कुनै काल्पनिक कहानी पनि होइन;  
यो त करोडौँ अभागी मान्छेको भग्न कथा हो,  
यो त मेरा जिउँदै मरेका मान्छेका  
मुर्दा इतिहासको पन्ना हो।  
के मेरा बाबु, बाजे र बराजुहरूले  
ब्रह्रमपुत्रको पानीमा नुहाएर  
हामीलाई लगाइएका पाप र श्रापहरू  
पखालेनन् र ?  
के मेरी आमा र बजूहरूले  
कामाख्या माईको चरणमा शिर राखेर  
आफ्ना सन्तानको सुख र शान्तिका निम्ति,  
भक्ति र सेवा गर्नेहरूका निम्ति  
प्रार्थना गरेका थिएनन्र ?  
त्यहाँका देवी--देवतालाई  
धूप, अक्षता र फूलपाती चढाएर  
पूजा गर्दै आएको कति युग भइसक्यो,  
आफ्नो परिश्रमको फलमा फलेका बालीको  
न्वागी चढाउँदै आएको  
कति शदी भइसक्यो।  
   
आफैले बाघ र हात्तीसँग लडेर  
आबादी बसाएको बस्तीमा  
आज मेरा मान्छेहरू खोइ कहाँ छन् ?  
आफ्नै बलिदान र रगतका बुँद--बुँदले  
लेखेको इतिहासका पानाहरूमा  
मेरा मान्छेहरू खोइ कहाँ छन् ?  
ब्रह्रमपुत्र--छाललेपनि  
मेरा मान्छेहरूकै घरहरू भत्काएर लान्छ,  
प्रत्येक वर्षको बाढीले पनि  
मेरा मान्छेहरूकै बाली डुबाएर लान्छ,  
सानोभन्दा सानो पैह्रोले पनि  
मेरै मान्छेका छातीहरू भत्काएर लान्छ,  
यहाँका देवी--देवता रिसाएर हो कि,  
कामाख्या र ब्रह्रमपुत्रको आशीर्वाद नपाएर हो कि---  
देवता र देवी भएपछि  
समान दृष्टि र आशीर्वाद हुनुपर्ने।  
ब्रह्रमपुत्र र कामाख्या माईले  
सबैको रक्षा गर्नुपर्ने।  
--- हामीले पुज्नुपर्ने देवता अर्कै छ कि ।  
--- हामीले खोज्नुपर्ने संसार यहाँ अर्कै छ कि ।
