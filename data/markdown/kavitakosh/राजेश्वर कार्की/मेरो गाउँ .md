---
title: मेरो गाउँ
author: राजेश्वर कार्की
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A5%87%E0%A4%B6%E0%A5%8D%E0%A4%B5%E0%A4%B0_%E0%A4%95%E0%A4%BE%E0%A4%B0%E0%A5%8D%E0%A4%95%E0%A5%80
---

शान्त भूगोलको हिमाली फेदमा बसेर  
बिहानीको मृदु घामभरि  
आफ्नो सौन्दर्य छरिरहेकी नवयौवनाजस्तो  
अनि तिनै यौवनाको प्रेमभरि--भरि  
प्रथम स्पर्शजस्तो  
मेरो गाउँ---  
आज, आफन्तहरूबाटै बेचिएर  
यौवन लुटिएकी  
अनि लुटिएर एड्ससहित फर्केकी  
तिनै यौवनाको बेवारिस सपनाजस्तो  
मेरो गाउँ---  
यतिखेर, मुक्तिका नाममा  
आर्यघाटमा मृत्यु कुरिरहेछ  
सुनिन्छ---  
मेरो गाउँको जस्तो  
बेवारिस लासहरू जिम्मा लिन  
सहरमा  
थुप्रै एन. जी. ओ. हरू खुलेका छन्।
