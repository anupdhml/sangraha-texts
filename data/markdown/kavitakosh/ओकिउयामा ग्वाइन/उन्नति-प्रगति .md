---
title: उन्नति-प्रगति
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

शाश्वत आकाशमा  
नील-नीर-सागरमा  
वसुधाको वक्षमा  
थियो जुन दीप्त  
प्राणज्वालाले घोर प्रदीप्त  
त्यही नै थियो,  
अवचेतनाको ओष्ठ-धार  
-घोर सुषुप्त ।  
तब, एकदिन-स्वमहिमा जगाई  
लियो त्यसले एक अलस अङ्गलाई  
सृष्टिको मूलमा  
गरेनलाई स्व-अभिव्यक्ति व्यक्त,  
चेतना-शिकड त्यही  
मानिसको मृण्मय देहमा  
सर्वाङ्ग वेह्री पस्नेबित्तिकै  
अघिसरी गयो मनुष्य,  
आरोहणको लागि  
सिंहासनमाथि  
आसीन छन् जहाँ  
विश्वचित्त ।  
यो ऊर्ध्व, गतिमा आरुढ  
मृण्मय मनुष्य  
अभिरञ्जित भयो, पायो एक  
अव्यक्तको व्यक्तित्व ।  
मानिस जान्छ हिंडी, हिँडी जान्छ  
उच्चदेखि उच्चतर  
उसको, व्यक्तित्व अघि बढी जान्छ  
महिमादेखि महिमान्तर,  
ईश्वरको शेष ऐश्वर्य गरेन वरण  
महत् माहात्म्य ;  
श्री, कीर्ति, वीर्य, ज्ञान  
वैराग्य अनि माहात्म्य  
यी षड् ऐश्वर्यस्थान  
नाघेर जान्छ मनुष्य जब  
ऊर्ध्व नतिले प्रणति चढाउन  
त्यही नै हो उन्नतितथ्य ;  
माहात्म्यपीठमा मानिस पुग्नुअघि  
'उन्' जहाँ हुन्छ 'नति ',  
मात्र त्यहींसम्म, हुनेछ उन्नति,  
त्यस उपरान्त  
महात्म्यजडित, ऐश्वर्य-अन्वित  
रहन्छ ईश्वरलीन ईश्वर भएर ।  
तर प्रगति  
मात्र गतिका गति, गतिका धावन  
निर्धारित दिशाहीन  
मृत्तिकापथ  
ल्याउँछ त्यसले प्रवृत्तिका परिवर्तन  
गर्नलाई  
विमूढ जीवन ।
