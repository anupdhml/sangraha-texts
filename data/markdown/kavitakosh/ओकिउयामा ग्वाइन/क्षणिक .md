---
title: क्षणिक
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

स्मृतिखाताका पुराना पानाका  
छातीमा कोरिएको हो यो मेरो  
अति नै पुरानो कथा,-  
त्यो दिन-प्रभात प्रभाको रश्मिरथमाथि  
हर्षले चढी  
नाच्दै आएकी थिई  
मेरो प्राङ्गनमा  
नवयौवनामता एउटी  
किशोरी कन्या ;  
निरुज्ज्वल प्राङ्गनमा कसो-कसो भएर  
मन-शरीर मेरो विधौत गरेर  
बगी गयो भल किरण कोलाहलका  
मानो श्रावरता श्रावणमा  
स्फीतकाया सप्तकोसी वन्या ।  
मुक्तकवरी  
जसो, केलिरता शवरी  
गौरावयवा कुम्कुम लाली  
गालामा मसीना लुप्तप्राय खाल्टा दुई  
मानो, चञ्चल जलमा  
दुई साना हराउन आँटेका भुमरी ।  
कज्जल-नयना, शयन मग्ना  
स्वप्नातुर पूर्णिमा जुनेली  
चरण-शरणमा प्रस्फुटित भई  
उठेका थिए  
आवेग-विह्वला चम्पा चमेली ।  
भावाक्रान्त मनले मेरो  
स्‍नेहाकुल भएर  
छोइदियो केशपाश  
ममताको टाँङोले  
नाची-नाची भई ऊ हिंडी  
मुसुमुसु हाँसेर ।
