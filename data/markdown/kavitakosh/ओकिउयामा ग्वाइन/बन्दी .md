---
title: बन्दी
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

विश्वको कुन विवश-क्षण  
मेरो कुन पुण्य-बल  
झर्न पाएको छु म  
धरणीको यो धरामा धूसर ।  
माथिबाट आकाशको भार  
तल, मानिसको अर्गलित द्वार  
माझमा, देखें, पाएँ, जति मानसिक विकार ।  
यही कै मायामा माटाका साँचामा  
रुप पाएँ विश्व-रुपमा  
धारण गरे महान् नाम  
मनुष्य नामाक,  
यहींकै पङ्कमा यहींकै नीरमा  
सुयोग पाएँ नीरज भएर  
सुगन्ध सुरभि छरेर वायुमा  
फुल्न फल्न समीरण-सिञ्चित  
मन-मालञ्चमा ।  
तथापि म किन  
उत्कण्ठित उत्पल ;  
खर-रौद्र-तापमा  
उपनयन उन्मोचित गरी  
हेरी बस्छु तपती  
अदृष्ट दिशा,  
समीरण-शिहरण मेरो सुरभि बोकेर  
उडी गयो हिंडी गयो  
जुन दिशा जता-  
विस्मृत देवताका महावेदीतल  
अ-चित पुरमा ;  
आज यहाँ सोधेको जगत्लाई  
भयो कि समय हुन मेरो बिदाइ  
अनिर्दष्ट गन्तव्य-पथमा-  
गति उत्सुकता गतिकै कारण  
छैन जो अन्यथा उपाय  
हुनु नै पर्छ, प्रत्यागमन मेरो  
सब पुण्य-शेषमा ।  
आएको थिएँ म, गुरुत्व-विहीन  
पातलो पङ्खको उडान जसरी  
सूर्यरश्मिका औंलामध्ये अदृश्य धूलाका  
ऊर्म्मी नसरी  
दीप-शिखा-शिरमा प्राण-शिहरण जसरी  
अनिश्चित स्वर्गबाट  
पुण्य-बल बोकी  
तर आज, बिदाको बेला  
छैन ता केही यात्रा-मेलामा  
देखिनँ, पाइनँ, सुनिनँ -- मन फकाउन  
स्मित-हास्य अथवा, लेश मात्र मृदु उच्चारण  
मानसिकताको गोप्य कुनामा  
मात्र, एक गुरुत्व चाप  
प्राण,पादुकामा ।  
तैपनि, आज, जानको लागि  
रैछु सिँगारी  
यहि महाभार आकाशको  
थामी शिरोपरि  
सरसी-सन्ताप धृष्टता राखी  
मानिसको धृष्टता राखी  
पृथिवी-पृष्ठमा छाडेर पनि  
गुरुत्व-आकर्षण, गभीर चाप  
सधैं रहेका यी-  
यी जतिबाट छुटकारा मैले  
पाउनु पो कसरी,  
पृथिवीको पासोमा  
सधैं नै यसरी  
रहन्छु कि म  
चिरबन्दी !
