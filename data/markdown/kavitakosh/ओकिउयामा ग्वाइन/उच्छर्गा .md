---
title: उच्छर्गा
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

उच्छर्गा  
हुँदंन स्मरण त्यो दिन  
कता पो थिएँ चौधै भुवनका कुन भुवन  
कुन लोकालय, कसको भवन ।  
विनिद्रा रजनी-कारण  
हठात् नीद गयो टुटी  
अनुभावातीत थाहा नपाएको एक  
कोमल स्पर्शको भावनामा ;  
ब्यूँझी हेरें तन्द्राच्छन्न आँखा खोली  
मेरो नै तन्द्रा-तट  
उभिएकी थिई  
स्मित-हास्य हाँसी-हाँसी  
विमला रुपसी एउटी यौवनागता  
त्त्रिभङ्ग भङ्गिमा सह !  
निभेष मात्र थिई मूर्तिमती  
मानो चल-छवि  
त्यसपछि, ऊ हिंडिहाली  
भई अब लुप्ता मेरो जीवन सवि  
भावना-अन्तराल ।  
त्यो दिन सदयः प्रभात  
उत्री आएको थियो  
नीलाभ आकाश  
मेरो निकट  
चिन्न सकेर उसैको महिमा  
मेरो-जीवन-सैकत,  
अहँ,  
अपरुपा  
रुप पाइछौ  
-जानिनँ कुन  
रुप अज्ञात  
नामकरण गर्न साहस पुग्दैन  
अभि१ कसैको विशिष्६ ज्ञान ।  
त्यसै कारणले, हे अनामिका !  
तिम्रै रुपमा  
मुग्ध भएर  
शुद्ध भएँ  
तिमीले, भावना मेरो  
छोएको गरिमाले;  
चढाउन मेरो प्राणको वेदन  
आएको छु अहिले  
विश्व सामूहिकताको  
सौन्दर्यवेदीतल  
सहर्ष चित्तले ।
