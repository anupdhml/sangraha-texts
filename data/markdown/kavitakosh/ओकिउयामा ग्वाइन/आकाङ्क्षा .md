---
title: आकाङ्क्षा
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

मनमा हुन्छ मानो वृष्टि आउँछ उत्री  
कुन्नि कुन अज्ञान दिशादेखि  
घुर्णपाकले सूच्यग्र शीतल बतास  
मलाई घोचेर हिँडिजान्छ उडी  
मलाई घोचेर उडिजान्छ फेरि ।  
आकाशमाथि बादलसभामा कज्जल साजले  
क्षीण अग्नि, रेखाहरुले वङ्किम ग्रीवाले  
चियाउँदै हेर्छन्  
धरित्री त्रासले, कसरी काम्दी छ  
ऊर्ध्वमा जब गर्जन गर्छ,-वज्र  
मनमा हुन्छ मानो वृष्टि आउँछ उत्री  
हुरी चल्नेछ वन्या सह  
देहगत जीवनका आवर्जनाहरु  
नचाहिएर पनि राखेछु जुन एकत्र गरी  
प्राण मेरो मुकत गरी  
मोहपाशदेखि  
जलप्लावनमा गइहाल्छन् तरी-  
मुक्त म  
हुन्छु देह मन  
जीवनको नव पृष्ठ हुन्छ नवाङ्कन  
कालिमा-विहीन अभ्र रसले-  
मनमा हुन्छ मानो  
आउँछ  
वृष्टि उत्रेर अब स्निग्ध चालले ।  
मनमा हुन्छ मानो आउँछ वृष्टि उत्रेर अब  
मेरो भुवन नव-किशलयसह  
कलिला हरियाले हुन्छ ढकमक्क  
सूक्ष्म धूलाका धूसर आवरण  
जानेछ विलीन भएर ;  
मेरा चतुर्दिक् फुल्नेछ फूल  
गन्ध मृदुल प्रेमले  
केका आउँछ पङ्ख फिंजाई  
नर्तन-भङ्गिमाले ।  
जगत् जागेर आउँछ हाँसेर  
मलाई धरामा वरण गर्न  
प्रेममाल्य हातले ।
