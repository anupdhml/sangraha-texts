---
title: प्रश्न
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

जीवन बहँदै जान्छ  
ज-गत्‌को प्रखर प्रवाहमा,-  
मिसिएर सागरसँग, वाष्पमा चढेर  
उड्छ असार आषाढ-रौद्र-किरण  
तथाकथित अज्ञेयको ज्ञान-गोचर  
जीवनविहीन अ-जीवनमा  
तिनी भन्छन्-  
रै\\'छ त्यहाँ स्‍निग्ध शीतलता  
दधि-दुग्ध-मधुका उत्स प्रचुर  
रै\\'छन् जताततै,  
अनि, उर्वशी मेनका रमणाकुल-रम्भा,  
देखेका छैनन् कसैले-  
मात्र कल्पना,  
तर, जीवन त्यहाँ, जीवन होइन;  
मांसल शरीरविना,  
उपायविहीन गर्छ कि त्यसले  
मक्षसम्मुख  
वुभुक्षाविना ।  
हो भने त्यो यदि- ज्ञान  
-जीवन उत्स  
जीवनधारा बगेर आए किन यहाँ  
-अज्ञान भएर !  
यो कुरो सबै जान्दछन्  
जानी पनि किन  
कसको प्रतारणामा  
यस्तो महामिथ्या  
रै\\'छन् सहेर ।
