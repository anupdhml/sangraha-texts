---
title: समापन
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

इह जीवनमा, कति हाँसो हाँसें  
कति गीत गाएँ  
कति उत्सवमा  
कति नाच नाचें  
मन लागेको थियो,  
तथापि न रुन सकें,-  
आह-आह-आह ! कति भूल गरी  
यो भूल गरें  
कति भूल गरी तिमीलाई भुली  
भुलेर बसें !  
किन्तु-  
हठात् आज  
अभिमन्यु जसरी जसरी पसेको थियो  
चक्रव्यूहमाझ  
मैले पनि त्यसरी नै  
भेंटें मेरो 'म'  
नितान्त एक्लो, मरणासन्न  
योद्धा-साज ।  
पसेको थिएँ म  
पार्थिवताको नाभिकेन्द्र  
मानवदलको वृत्त नाघेर  
मेरा प्रवृत्ति-समूहलाई विशिष्ट बनाउन,  
मेरो ममत्व बोध  
हुन्छ भन्ने ठानी  
उत्तम शोध  
सिंहासन-आरोहण उपरान्त  
राजाको सान ;  
आज जान्न पाएछु-  
यसै गरौ मैले भेटी 'म' विपन्न भई  
कन्दरमध्य, शर-विद्ध, मृगशावक झैँ  
पृथिवीको पार्थिवताको  
असह्य थिचाइमनि  
दुरेदम दलका पदचापतल ।  
आज रुन्छु-  
नीरव निरश्रु-क्रन्दन अभिमान गरेर  
रुनलाई जब अश्रु-नीर सब  
सुकिसकेछ नयनभित्र,-  
उर्ब्बर जीवन जब सुकेर छरिएर  
शुष्क वालुकाग्रस्त मरुमय भएछ !  
आज फर्कन चाहन्छु  
जीवन-मुक्त  
शिशु-सुलभ शुचि जुन  
पूत थिए जे जति  
त्यसैका निकट ।  
तर, अभिमन्युले जसरी सिक्न पाएन  
चक्रब्यूहदेखि  
बाहिर निस्कन  
सिक्न सकिनँ मैले पनि त्यसरी  
पार्थिवताका ग्रासबाट  
वहिर्गत हुन  
म,- मर्न चाहन्नँ  
पृथिवी-बन्धनमाझ  
म बाँच्न चाहन्नँ  
अरु कसैको चरण-शरण  
शेष अलिकता जीवन मेरो  
ब्यथित गर्न चाहन्छु म  
प्रायश्चित-साधन ।  
अघोर भानवताको  
गहन वनमा  
आफ्नै मनको  
अतिगोपनमा  
पाएको छु मैले खोजी-खोजीकन  
अकारण अदृष्टको निरणु र छाया  
यही नै हुनेछ मेरो अर्को बार  
पार्थिव सत्ताको वैराग्य-काया ।
