---
title: सौन्दर्य-विपर्यय
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

त्यो दिन वृक्षशाखामा  
मर्मरित पत्रपल्लवमा  
वननिकुञ्जभित्र  
विभा आई बसेकी थिई लुकेर  
निराश्रया शवरी आलोक शेष  
तर लागिरहेकी थिई सरसी नीर ।  
तर जुन जो आएर  
ढाकिदियो धरा ज्योत्नाले  
कता पो रात्रि  
लुकेर बसिछ भनेर ।  
त्यो दिन-दिनको आरीसबाट म पनि अव्याहति पाउन  
बाहिर निक्लें सान्ध्यभ्रमण  
सौम्य शाद्य्मलीवनका, शीतल तीर ।  
वनमाझ घुम्दा-घुम्दै विजन  
पुगेर त्यो तपोमग्ना तपती सरसीतीर  
पसेको थिएँ, लतागुल्म-परिवेष्टत  
एक नवनिकुञ्ज आड  
ढलिरहेको थिएँ  
अडेस लगाई  
पार्श्वशयन-मुद्रामा,  
एकछिनपछि अलस तन्द्राले  
मलाई ठेलेर  
लगी राखिदियो शयन-शिविरमा ।  
जान्दिनँ कहिले  
कु-कु-हा उज्याला-अँध्याराका  
सरी गए सान्ध्यगगनबाट  
गहन रात्रिको निविड निसा  
मेरो सपनामा चढेर कसरी किन  
कस्तो जो भएर, मेरो मनमाझ  
कामना जगायो  
सपनाबीच  
निविड वनको सरसी-सैकत  
ज्योत्स्ना रात ।  
हठात् तब  
के पी भयो  
मेरो निद्रा टुट्यो  
शुष्क तरुलता पत्रहरुमाथि  
कसैको पदचापले निकुञ्ज सन्निकट ;  
देखिनँ त्यही क्षण को थियो त्यो  
मेरो निकुञ्जपछाडि  
छाया आवरण-  
तन्द्राच्छन्न नयन, खोलेर खालि  
हेरें जोत्स्नास्नाता  
सरसीतिर,-  
पूर्ण चन्द्र, पुर्णिमा रात  
चढेछ धेरै माथि  
रातको सिउर  
विमल शुभ्रता फेलेको थियो  
वनभूमि अनि, धरणी आकाश ;  
त्यति बेला, मेरो  
पूर्ण चेतना फरेकेको थियो  
पूर्णिमा-पुर  
देह 'भितर'  
सदेश चेतना मेरो  
दृष्टि फेरेर  
देख्यो अहा ! -- यो के दृष्य  
सरसीको छाती अचानक छेडेर  
जागिछ मानौं कुमुदिनी एक  
कुमुदको विन्ती सुनेर ;  
मन-मनमा भनें मनमा ठानें  
हो कि यो,  
अशरीरी कुनै निरुपमा  
"तन्वी शखर-दशना"  
षोडशि कन्या ।  
आयो ऊ सुस्तरी, सरसीदेखि सरसीतीर  
मानौं, जुनेलीको तरणी, बहाउँदै चन्द्रमा,  
बङ्किमभङ्गिमा हंसग्रीवा-  
पोटिला स्तनभारले  
निहुरी सलज्जा  
जनपूर्ण मृण्मय कलश  
बोकेर कारणमा ; -  
आउँछिन् उनी  
कसको अभिसार  
रात्रिको विरल क्षण  
चन्द्र-किरणका निर्मल निरमा नुहाइसकेर  
जलभरी कलश काखमा बोकेर  
पक्वबिम्ब दुईदेखि  
वक्ष-अञ्चल खसाई तल ।  
अवाक् म !  
निकुञ्जको छेउबाट  
चियाउँदै हेर्दछु बसी  
आउँछिन् कि उनी, मेरो नै लागि  
यी अपरुपा रातकी रति !  
सोच्दै थिएँ म  
स्वप्न मेरो सार्थक  
हुन्छ होला अब  
सपनामा पाएको दुरन्त कामना  
विपनाका महीतल ।  
हठात् तब  
मेरो निकुञ्जको पछाडिदेखि  
छायातलबाट  
क्षुधातुर शिकारी पशु झैं  
वृषभ पुरुष एक  
फाल हाली आएर  
दुई हात अगाडि पसारी  
थाल्यो भन्न :-  
"आऊ न आऊ, युवती रमणी  
रमणहेतु  
मेरो कामाग्नि आलिङ्गनमाझ ।"  
चकित भएँ, मेले सुनें  
त्रासमय चीत्कारसह  
जल-पूर्ण माटोको कलश  
भत्केको ध्वनि, माटाउपर  
फन्दामा परी कामिनी  
कामुक-बाहुमाश ।  
ठीक त्यही क्षण  
लुकिहाल्यो चन्द्र, (मानौं लज्जावश)  
मेघका आड  
झर्यो खसी, एउटा उल्कातारा  
अग्निमय धर्को कोरी  
उत्तर आकाश ।
