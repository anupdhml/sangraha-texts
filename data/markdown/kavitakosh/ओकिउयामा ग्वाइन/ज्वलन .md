---
title: ज्वलन
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

आज फागुनमा-  
दिन-शेष उडन्त बतासमा  
पङ्ख झर्दै छ शिमूल-शिखरका  
कानन-प्रान्तर  
चतुर्दिशा-  
छरिएर उड्दै छ अस्फुट भावना  
नीडाभिमुखी विहङ्ग कलरवमा ।  
भयो नि अहिले फर्कने समय-  
प्रेम-वितानमा पुषप-सौरभले  
जीवन दलेर सुगन्धित देहले  
सुवासित मनले  
मरण-दूतीका साथ ।  
तैपनि किन  
आज असमय  
कज्जल मेघका विद्युद्‍भेलामा  
विस्मृत मेरो गुप्त व्यथाका  
असीमको दिशामा  
झरेको थियो- झरेर  
आकाश-पाथारमा हलो जोतेर !  
त्यति बेला कुन्नि को आएर  
मेरो पछाडिबाट  
छोपिदियो  
मेरा आँखा दुई  
कोमल कर,  
मैले उसका, दुबै हात समाती  
तानेर ल्याएँ काखमा ढाली  
खितिति हाँसेर बसिहाली ऊ-  
कमल-कलि-मेरो अङ्कमाथि,  
भनी, उसले अपार आह्लादले-  
\\'किन छौ तिमी, अँध्यारो चन्द्र !  
बसेर रहेका यसरी  
उदास चित्र  
आएकी छु म  
तिम्रो अन्धकार  
मेरो प्रोज्ज्वल छायामा  
तानेर लिन ।\\'  
\\'होइन-होइन, हे अभ्यागता !  
तिमी ता भयौ, अहिले मेरी  
मेरो छायाको \\'शश\\'  
म भएँ घूस र धरामा  
पूर्ण शशाङ्क ।\\'  
त्यसपछि,  
दिनको पिठ्यूँमा दिनान्तर चढी  
शब्दहरु शिरमाथि ग्रीष्म-वर्षा बोकी  
गइगए निरन्तर  
अव्याहत स्रोतले,-  
ऊ हिंडी,- गई  
बहुदिन भए  
माटाका डाकले ।  
तर, बुझ्न सकेको थिएन  
मैले त्यति बेला  
कमल-कलिका कोमल कथा  
तरुणी प्राणका  
सजल सलज्ज व्यथा ;  
मात्र, आज  
जीवन दिनान्तमा  
उठ्छ जागेर अन्तरमाझ  
उसको छाया-संश्लिष्ट  
मेरो यो उज्ज्वल आभा ।
