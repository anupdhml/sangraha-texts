---
title: शेष आवरण
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

आज जीवनमा  
शीतलको प्रकोप बढेछ;  
पक्‍व धान्य कृषकदलले  
काटेर लगेछ  
मात्र पाथारमा,  
शैत्य-ऊर्मी फैलेर रहेछ ।  
रातको अँध्यारोमा  
धानका नरा  
तन्देरी ठिटाले, शीतका गीतले  
काटेर लगेर  
हाडली घर बनाई राखेछ  
मीनसङ्क्रान्तिको उषाको क्षण  
अग्‍निपूजा गर्नको लागि  
जलाई घर ।  
मेरै जीवनमा शीतको प्रकोप  
बढ्दै गएछ-  
आऊ द्वादशी  
आऊ न कामिनी दामिनी भामिनी, आऊ रमण-  
योग्या रमणी,-  
तिमीहरु सबैका, देह-अनल  
जलाएर राख्‍न  
मेरो परिधि घेरेर  
आउँछ होला तब  
निष्काम तारुण्य  
जीवनमा मेरो  
फर्केर फेरि  
-त्यसैले-  
दहेर तिनका,  
देहका दैहिक, हुताशनमा  
कामना मेरो, भस्मीभूत  
भएपश्‍चात्  
नुहाएर मलाई, अभिज्ञ गङ्गाको  
पूत सलिलमा  
आवृत गर्नू शेष आवरण  
-श्‍वताम्बरले ।
