---
title: हेमन्ताभ
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

तब त्यो दिन, ह्मन्त आएको थियो  
दिकदिगन्त  
वन-प्रान्तर  
लोकालय अनि अन्यत्र  
तरु-गुलम-लतिका  
अनि शुष्क पत्र  
सबैमाथि  
तिनले,... हेमचूर्ण छरिराखेको थियो ।  
उत्तर-समीरण बहँदं जाँदै थियो  
पक्व धान्यका सागर तर्दै  
प्रभात सन्ध्याका मृदुल किरण  
तित्तिरि तमाल ताल अनि  
भ्राम्र, -शाल्मली-  
शिरोपरि  
वंसवन-शिखाका शिखामाथिमाथि  
सुनौला लहर लहराउँदै थियो ।  
हेमन्तका यी, स्वर्णाम विलास, देखेर  
म आफ्नै आँखा  
आफूप्रति फर्काएर  
हेरिहेरें जब अन्यमनस्क  
देख्न पाएँ यो के, -  
म पनि मेरो, यो परिवेश  
आएर पुगेको छु  
मेरो जीवनको  
उत्तर-आयन  
जीवनतरुको पतझड शेष  
तर, विना आडम्बर ।  
बुझ्न पाएछु, -  
मैले अरे जीवन-समरमा  
काल-कवलले मार खाको छु ;  
भीष्मजस्तो  
म पनि अरे शरविद्ध  
लडेर ढलेको छु  
शरशय्यामाथि ;  
तब त्यसो भए  
हुनु के रहेछ  
हेमन्तको यो स्वर्ण-वितरणमा  
सुनौला आभाका लहरित लहरमाथि  
हिल्लोल हिन्दोल हास्य उल्लास  
यी जति आनन्द, उच्छ्वासबीच नै  
मेरो जोवनको शेष अवधि !
