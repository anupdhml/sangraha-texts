---
title: अनुभूति
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

स्मरण छ-,  
त्यो रात,  
अलकन्दा मन्द गतिले  
नाच्दै हरित शिखर्, चपला चालले  
हिंडेकी थिई मानो कसको आशामा ;  
लागेका थिए नील गगनमा  
शुभ्र मेघमेला  
शुभ्र जोत्स्‍नामा  
उत्कण्ठित थियो विभोर वासनाले  
कमल-मुकुल  
उत्पल नीरमा ।  
अलकनन्दा आइपुगी त्यहाँ  
केही नै पाएकोजसो आफैलाई लुटाई  
छरिएर झरी तरङ्ग उच्छ्‍वासले  
सरी छातीमा  
त्यसकै तीर  
तृण आसन  
बसेको थिएँ म जुनेली गोपन  
मौन मुखर विश्वकविको चरण  
मूक-छन्द उनका, लास्य लय  
आनन्द भङ्गिमाले  
नाच्दै उठयो हृदयमा मेरो  
जीवन विभोर गरेर  
छन्दविमूढ, भएर मानो  
जन्म लिएछ पद्मले  
त्यही, त्यो रातका छन्दका छन्दका चटक  
बोध-विमूढताले-  
मेरो जीवनका  
ठेल्दै-ठेल्दै मलाई पुर्‍याउँछ  
कोमल कठोर धराको आवेशमा  
छन्द लयको बोध अनुभवले  
विश्‍वकविका मर्म खोज्‍न-  
-संसारमा ।
