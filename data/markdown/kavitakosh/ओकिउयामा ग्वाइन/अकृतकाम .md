---
title: अकृतकाम
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

एक्लै म हिँड्दछु घुमी  
पर्वत कन्दरा नाघी  
चिच्याउँदै हेर्छु  
तिमी कता रहेछौ लुकी !  
फाल हाली समुद्रमा  
रत्‍नगर्भा-गर्भमा  
मणि-माणिक्य मोतली  
कति रत्न देखें  
मानिसका भीडमा नाना रुप भट्टाएँ  
आकाशपथमा हिंडी  
महाशून्य छामें  
केही पनि राखिनँ बाँकी ।  
तिमी प्रेममय भनी सुनेकी थिएँ  
तर जनम अवधिको यो खोजीमा  
प्रेम न भेट्टाउन सके ;  
तिमीप्रति मेरो अनुराग  
जसको निम्ति गरें मैले सर्वस्वत्यांग  
वैराग्य-व्यसन  
फालिदिएँ सब आभूषण  
जीउभरी  
धुनीबाट कालिमा दलें  
कुरुप भएर  
तिमी अरुपलाई  
भेट्टाउँछु भनी कति न गरें ।  
तिम्रो अनुहार  
कहिले पनि छुइनँ देखेको  
देखें भने, चिन्ने पो कसरी  
यही रै\\'छ लिखत  
यो अभागीको ।  
तैपनि, हे अचिन, अजान ! तिम्रै प्रेममा  
बौलाहा भएर  
घुमी हिंड्छु एक्लो  
तिम्रै शुभ नाम जपेर ;  
तिमीलाई नभेट्टाए तापनि  
तिम्रो प्रेमाग्‍नि-दहनमा  
दग्ध भएर  
शुद्ध भएँ-  
यही सार्थकता, हुन्छ मेरो जीवन-अलखा  
त्यसै भयो  
इह जीवनमा तिम्रो प्रेमको  
तीतो मात्र चाखें ।
