---
title: स्वागत
author: ओकिउयामा ग्वाइन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%93%E0%A4%95%E0%A4%BF%E0%A4%89%E0%A4%AF%E0%A4%BE%E0%A4%AE%E0%A4%BE_%E0%A4%97%E0%A5%8D%E0%A4%B5%E0%A4%BE%E0%A4%87%E0%A4%A8
---

सूर्य छाया सुस्तरी  
वसुधामाथि  
फैलेको बेला  
जल्दै छन् दीया, गृहद्वारमा  
दीपान्तिता साज  
मलय-सिहरन  
पसेछ भित्र  
दक्षिण वातायनबाट ;  
बसेकी थिई यी ऊ  
अभ्यर्थना हेतु  
कुन अनागतको  
आगमन  
हुनेछ भनेर-  
उथलपुथल हृदयसित,  
प्रसाधनले सजिएर  
कोठाको भुइँमा  
पङ्ख-आसन ओच्छयाई सहर्ष  
माल्य-गन्ध-धूप-चन्दन सह  
सोचेकी थिई उसले  
अतिथिको आगमन भए  
कण्ठमा लगाएर माल्य सावधान  
दीप-धूपले आरती गरेर  
चन्दन-तिलक लगाइदिने, उन्नत भाल ।  
दिवा-अवसाद  
सान्धय सैकतबाट,  
दलेर बिसाउन थाले  
अडेस लगाई विभाको देह  
निद्रा आएर अति सन्तर्पित  
हातले सुमसुम्याई ममतासित  
नारीसुलभ उसको कोमल अङ्ग  
बसिरही, निःशब्द स्वरले गाई  
सुताउने गीत ।  
त्यसपछि,  
जीवनका निशाबाट  
आँखा मिची जागेर उठी  
भेट्टायो जब आफैलाई छामी  
वरमाला उसैको गलामा  
उसैको छातीमा रहेको ऊद्द्डिई  
चन्दन-लेपन उसकै ललाटभरि  
सिन्दूर शिर बन्धनी उसैको शिर  
राखी गयो कसैले  
अदृष्ट बन्धनले  
गरेर बन्दी-  
ऊ रही ढोका हेरी बसी  
आश्चर्य-पुलकले पुलकित भई ।  
दीयाहरु दैलोमा गएछन् निभी  
अभ्यर्गनाका उपादान सब  
लगिदियो कसको, प्रेममय हातले-  
गन्ध-धूप सब जलेर सकेछन्  
मात्र त्यसका सुवास-शेष  
प्।रकोष्ठभित्र अनि वरिपरि शून्यतामा  
त्यही अनागतका,  
अजान आगमनका  
उपस्थिति बोकेर  
उडाउँदै सुगन्धित बतासले,  
ऊ भएर तृप्त  
गएछ फर्केर  
-आनन्दले ।  
त्यसपछि, अनि तब  
बिहानी उज्यालो, आएर स्नेहले  
मृदुल आच्छादन सह  
बेरेर उसलाई  
उभिइरह्यो त्यहाँ, मुसुमुसु हाँसेर ।
