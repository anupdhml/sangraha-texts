---
title: गुलाब
author: सत्यमोहन जोशी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%A4%E0%A5%8D%E0%A4%AF%E0%A4%AE%E0%A5%8B%E0%A4%B9%E0%A4%A8_%E0%A4%9C%E0%A5%8B%E0%A4%B6%E0%A5%80
---

तीखा काँढा सब छ यसका,  
           ‍चिर्न हर्दम् तयार ।  
हावा चल्दा सिर सिर गरी,  
           पातको हुन्छ मार ।।  
हाँगा नाच्छन् फर फर चली,  
           कोपिला फेरि हाँस्छन् ।  
बन्दै साथी, चपल भमरा,  
           फूलमा चट्ट बस्छन् ।।१।।  
हाँसी हाँसी सररर गरी,  
           फूल रोएर झर्छन् ।  
बास्ना मीठा अलिकति दिंदै,  
           कालका गाँस बन्छन् ।।  
फुल्छन्, झर्छन् सहज यसरी,  
           फूल मीठो र राम्रो  
सारै छोटो तर बुझ यहाँ,  
           आयु यस्तै छ हाम्रो ।।२।।  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
