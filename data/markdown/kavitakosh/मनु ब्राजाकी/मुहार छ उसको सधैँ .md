---
title: मुहार छ उसको सधैँ
author: मनु ब्राजाकी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A5%81_%E0%A4%AC%E0%A5%8D%E0%A4%B0%E0%A4%BE%E0%A4%9C%E0%A4%BE%E0%A4%95%E0%A5%80
---

मुहार छ उसको सधैँ फूलको डालीजस्तो  
छिमेकी छ फूल टिपी बेच्ने मालीजस्तो ।  
महफिलमा बसेपछि यस्तै हुन्छ सधैँ  
कोही झारीजस्तो अनि कोही प्यालीजस्तो ।  
थाप्लोमाथि हिउँ पर्दा बल्ल थाहा हुन्छ  
बाढी आए खोलानाला नत्र नालीजस्तो ।  
कल्पनाले मन हाम्रो भरिँदैन कैले  
तिर्सनाले मन हुन्छ सधैँ खालीजस्तो ।  
चिनाउनु कसरी खै आफूलाई आज  
जात, थर भन्दाखेरि लाग्छ गालीजस्तो ।  
'मनु' भन्या मान्छे नै हो तर पनि कस्तो ?  
मलाई भने लाग्छ सधैँ ऊ नेपालीजस्तो ।
