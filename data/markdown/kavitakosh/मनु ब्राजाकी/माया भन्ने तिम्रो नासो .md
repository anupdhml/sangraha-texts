---
title: माया भन्ने तिम्रो नासो
author: मनु ब्राजाकी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A5%81_%E0%A4%AC%E0%A5%8D%E0%A4%B0%E0%A4%BE%E0%A4%9C%E0%A4%BE%E0%A4%95%E0%A5%80
---

माया भन्ने तिम्रो नासो जब मैले मासिदिएँ  
एकपटक रोएँ अनि आँसु पुछी हाँसिदिएँ  
जता गए पनि यहाँ बाटो कुर्नुपरेकै छ  
दिक्क मानी चौतारीमै आफ्नो फोटो टाँसिदिएँ  
रनवन रमाएर हिँड्नुपर्ने यस्तो बेला  
एकल्काँटे आफूलाई एकान्तमै फाँसी दिएँ  
यति धेरै आफन्त र आफ्नाहरू भए यहाँ  
बरू एउटै शत्रुसित माया मैले गाँसिदिएँ  
मिर्मिरे यो बिहानीमा पनि मैले मनको दियो  
साँझ पर्यो भन्ने ठानी सलेदो उकासिदिएँ  
'मनु' हाँसिरहेको छ दु:ख मेरो देखीदेखी  
हिजो गाली गरे पनि आजचाहिँ स्याबासी दिएँ
