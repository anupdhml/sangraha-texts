---
title: गाउँछ गीत नेपाली
author: माधवप्रसाद घिमिरे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%BE%E0%A4%A7%E0%A4%B5%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%98%E0%A4%BF%E0%A4%AE%E0%A4%BF%E0%A4%B0%E0%A5%87
---

गाउँछ गीत नेपाली ज्योतिको पंख उचाली  
जय जय जय नेपाल सुन्दर शान्त नेपाल ।  
गण्डकी कोशी कर्णाली मेची र महाकाली  
लेक र बेंसी ब्युँझाउँछन् लहर लाख उचाली  
हिमालचुली बोलाउँछ पहिलो झुल्का निकाली  
सगरमाथा शिखरमा पुग्दछ पहिले नेपाली ।  
सीताले सारा भिजाइन दक्षिण लंका भारत  
भृकुटी तारा उदाइन उत्तर चीन तिब्बत  
बुद्धले यहीं पाएथे ज्ञानको पहिलो मुहान  
शिबले यहीं ल्याएथे सृष्टिको पहिलो बिहान ।  
पश्चिम किल्ला काँगडा पूर्वमा टिष्टा पुगेथ्यौं  
कुन शक्तिको सामुमा कहिले हामी झुकेथ्यौं  
हामीले हिमाल उठायौं एशियाको माझमा  
सभ्यता बास बसेथ्यो आएर यहीं साँझमा ।  
यही नेपाली माटोमा दिलको फूल रोपेर  
यही पहाडी शिलामा पृतको गीत खोपेर  
बाँचौला हामी नेपालमा चन्द्र र सूर्य ध्वाजा लिई  
नाँचौंला हामी हिमालमा ज्योतिको पंख उचाली ।
