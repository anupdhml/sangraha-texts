---
title: कनाट प्लेसमा तिमी र म
author: जय छाङ्छा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A4%AF_%E0%A4%9B%E0%A4%BE%E0%A4%99%E0%A5%8D%E0%A4%9B%E0%A4%BE
---

पीपलको छाँयैछायाँ भएर  
बेलको शीतलता ताप्दै  
कनाट प्लेसको व्यस्त सडकमा  
भर्खरै गर्मीले प्वाँख फैलाउँदै गरेको  
यो न्यानो समयमा  
तिमी र म हिँडिरहँदा  
एउटा आनन्दको क्षणलाई  
भोगिरहेझैँ लागिरहेछ मलाई ।  
बसहरू/अटोहरू  
मोटरसाइकलहरूका चलायमान गति र  
मेरो हृदय धड्कन  
नजानिँदो तालमा  
उस्तैउस्तै गरेर चलिरहेको मीठो आभासभित्र  
किनकिन तरङ्गित भइरहेको छु अहिले  
कनाट प्लेसमा  
तिमी र म लुखुरलुखुर हिँडिरहँदा ।  
कनाट प्लेसको फुटपाथमा  
लत्ताकपडा र अन्य सामानहरू बेच्ने  
अनि किन्नेहरूको जमात छ  
तात्तातो आलु टिक्का र भिजिटेवल प्याट्टी  
बेच्नेहरूको हूल छ  
बटुवालाई मोजा र रुमाल  
भिडाउनेहरूको ताँती नै छ  
हल्लैहल्लाको बीचैबीच भएर पनि  
कनाट प्लेसमा एकतमासले हिँडिरहँदा  
कुनै सुदूर कल्पनाको संसारमा हिँडिरहेझैँ  
लागिरहेछ मलाई यसबेला  
तिम्रो साथमा आफू हिँडिरहँदा पनि ।  
दुई किनाराको बीचमा बहने  
एउटा नदीजस्तै  
पसले र बटुवाहरूको माझैमाझ भएर  
चुपचाप हिंडिरहेका छौँ तिमी र म  
न कसैले सोधेका छन् हामीलाई  
न कसैले बिदाइका हात हल्लाएका छन्  
तै पनि अपरिचित अनुहारहरूको भीडसँग  
कहिले कुम जोडाउँदै  
कहिले पाउहरू ठोक्काउँदै  
यसरी एकतपासले हिँड्दाहिँड्दा  
कहाँ पुगिएला हँ, हामी ?  
तैपनि हाम्रो यात्रा जारी नै छ  
अझै कति बाँकी होला हँ ! हिँड्नु ?
