---
title: भक्तिबोध
author: जोतारे धाइबा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8B%E0%A4%A4%E0%A4%BE%E0%A4%B0%E0%A5%87_%E0%A4%A7%E0%A4%BE%E0%A4%87%E0%A4%AC%E0%A4%BE
---

पर्वतजस्ता  
अग्ला आशिषहरू थापेर  
भ्रमले कुप्रोकुप्रो भएको  
यो बूढो जिन्दगीमा  
भक्तहरूको लस्कर अब  
विकेन्दि्रत छ, मन्दिरबाहिर ।  
बन्द आँखाको पर्दाभित्र  
ईश्वरलीला खोज्दाखोज्दै  
आफैँलाई हराउनेहरू  
आजको तिम्रो ईश्वर  
डबलीमा गहिरो चुप्पीको मञ्चनमा  
औँलाहरू नचाइरहेको फेला पार ।  
भक्तप्रसादहरू  
मूर्तिभरि लड्डु पोत्नुभन्दा  
सुकुमारी प्रेमिकाका  
अस्पष्ट कुर्कुच्चाहरू केलाएर पनि  
आभारी काखलाई  
भक्तको देवीथान बनाइरहेछन् ।  
प्रश्नपत्रले संसारमा  
दिमागको तार गाँठो पार्ने समय  
कसैलाई प्रदान नभएको यतिखेर  
पूर्णविराम लिएर  
एउटा स्वाभाविक वाक्यझैँ  
कोही आए हुन्थ्यो, तिमी भए पनि ।  
आमनेसामनेमा  
उस्तै नाङ्गो आँखाले  
ईश्वरले झैँ मैले  
उसको आपत्तिजनक प्रस्तुति  
आफ्नो उपस्थितिभरि तौलन  
जरुरी छ एकदम ।  
चौबाटोमा दुनियाँ  
निरर्थक जीवन हेरेर  
सालिकहरूका भक्तिबाट भङ्ग भएसँगै  
बोधमा लिइरहेछु म यस युगमा आएर ः  
अब भक्तले ईश्वर पुज्नुपर्ने कि  
ईश्वरले भक्तहरू ।
