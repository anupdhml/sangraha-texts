---
title: मेरो देशको पुस्तक
author: वासु शशी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BE%E0%A4%B8%E0%A5%81_%E0%A4%B6%E0%A4%B6%E0%A5%80
---

मेरो देशको पुस्तकका पृष्ठहरू  
ठाउँ--ठाउँमा च्यातिएका छन् !  
यसलाई पढ्ने मेरा बालकहरूले  
अवश्य 'यो त भएन बा !' भन्नेछन् !  
यसका पन्नाहरूको अक्षर नै मेटिने गरी  
ठाउँ--ठाउँमा कालो मसी पोखिएको छ !  
यसलाई पढ्ने बालकहरूले  
अवश्य 'यो त नराम्रो भो बा !' भन्ने छन् !  
अनि म बाँझोले बादललाई झैं हेरिरहुँला--  
तिनीहरूले ती चौटाहरू ल्याएर जोडेको !  
दागहरू माझेर पुस्तक सफा पारेको !  
हो, मेरो देशको पुस्तकका पृष्ठहरू  
ठाउँ--ठाउँमा च्यातिएका छन् !
