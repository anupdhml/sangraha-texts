---
title: शब्दहरूको शरणमा
author: रमेश श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

तिम्रो सौन्दर्यक्रान्तिको चन्द्रमाले  
शरणार्थी बनायो  
बाध्य भएको छु  
शब्दहरूको शरणमा  
फूलमाया ।  
तिम्रै गीतहरू गाइरहन्छन्  
मायाका सुदूर जङ्गलहरू ।  
के थिएन र मसँग ।  
संसार बनाउने हातहरू---  
आकाश धान्न सक्ने थाप्लो---  
जीवन बोक्न सक्ने काँध---  
पहाड चढ्ने विश्वासका खुट्टा---  
के थिएन र मसँग ।  
हिमाल मेरै पर्खाइमा अचल रहन्थ्यो  
पहाड मेरै बिहानसँग ब्युँझन उठ्थ्यो  
आफैमाथि चिप्लेटी खेलेर नदीहरू  
मेरा रहरका ओठहरूसँगै उर्लिरहन्थ्यो  
तँछाडमछाड गरेर झरिरहन्थ्यो इन्द्रेनी  
के थिएन र मसँग ।  
 कहिलेकाहीँ सबै थोक भएर पनि  
शरणार्थी बन्नुपर्दो रहेछ  
दास बनाउँदो रहेछ सम्पन्नताले  
फूलमाया ।  
सबै थोक भएर  
मन नभइदिएको भए मसँग  
मेरो कवि डुब्ने थिएन  
तिम्रो सौन्दर्यक्रान्तिको चन्द्रमाभरि  
गाउने थिएनन् चराहरूले  
मेरा आवाजहरू टिपेर  
तिम्रा गीतहरू,  
उमारिरहन्छु  
अभिव्यक्तिका तह--तह खेतहरू  
शब्दहरूको शरणमा तिम्रो स्तुति,  
हराइरहन्छन् बतास भएर  
तिम्रो मायाको जङ्गलमा  
मेरो ह्दयका जराहरू ।
