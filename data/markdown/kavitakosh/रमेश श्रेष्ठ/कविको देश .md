---
title: कविको देश
author: रमेश श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

निरन्तर कुचीबाट बलात्कृत  
क्यानभासहरूमा  
रङहरू रोइरहेको देख्दा  
मैले कविलाई सोधेँ  
किन घाम हतार--हतार  
अस्ताउन खोजिरहेको छ  
आकाशमा डढेलो लगाउँदै ?  
अनुहारभरि भय पोतेर  
किन उदाइरहेकोछ जून  
पोखिन नसकेको शीतझैँ  
कर्कलोमाथि ?  
   
आखिर किन फुल्दैनन्  
रङ्गीन सपनाहरू मानचित्रमा  
मैले कविलाई पुनः सोधेँ ?  
कवि एकछिन आफैभित्र  
हराउन खोज्यो  
त्यो साँझ कति च्यातियो  
कति सिइयो  
मनका डिलहरू  
त्यो कविलाई थाहा छ ।  
भोलिपल्ट अखबारको  
पाँचौँ लहरमा  
कुद्दै थिए  
मेरा बेलगाम आँखाहरू  
अकस्मात् हावा रोकिएझैँ  
अकस्मात बाढी चलेझैँ  
देश हराएको बिस्मातमा  
कविले आत्महत्या गरेछ ।
