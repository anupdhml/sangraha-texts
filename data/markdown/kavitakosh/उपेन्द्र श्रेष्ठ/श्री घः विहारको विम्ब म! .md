---
title: श्री घः विहारको विम्ब म!
author: उपेन्द्र श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AA%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

प्रुफरिडरले  
सच्याउन बिर्सेको  
म एउटा विम्ब  
विक्षिप्त भएर बाँचेको छु  
निर्वासित भएर ।  
विद्रोहमा जन्मेको  
कैयन् युग र वर्ष बितिसक्दा पनि  
म अज्ञान र अन्धकारमा छु  
स्वयम्भित्र  
ह्दय हराएर ।  
यो शताब्दी र घाइते मानिसझैँ  
म घाइते छु  
अहिंसा भएर पनि  
हिंसा र हत्यामा थिच्चेको छु  
आत्मश्लाघा भोगेर  
एउटा म असफलता  
म हिँडेको छु निरन्तर  
यो परिवेशभित्र  
थुप्रै पराजय बोकेर ।  
सत्य र अहिंसाको  
म प्रतीक  
बाँच्ने क्रममा  
यो पौःभा र थान्कामा  
मेरो अर्थ  
र अस्तित्व खोजेको छु ।  
थुप्रै पाप र अपराधमा बाँचेको  
त्यो इतिहासझैँ पराजय बोकेर  
म बाँचेको छु ध्यानमग्न बूढोझैँ  
दिशाहीन भएर  
श्री घः विहारको विम्ब म!
