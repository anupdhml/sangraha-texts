---
title: लाजको लाली
author: एस्पी कोइराला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%8F%E0%A4%B8%E0%A5%8D%E0%A4%AA%E0%A5%80_%E0%A4%95%E0%A5%8B%E0%A4%87%E0%A4%B0%E0%A4%BE%E0%A4%B2%E0%A4%BE
---

केटा  
लाजको लाली पोतेर आइदेऊ न  
पृतको बिहान ओढी छाइदेऊ न  
केटी  
मोहनी मुस्कान लिएर आउँदा  
मायाको मुहान बोकी ल्याइदेऊ न  
केटा  
मनको फूल साँचेर आइदेऊ न  
मायाको माला गाँसेर लाइदेऊ न  
केटी  
दुखको काँडा फालेर अब  
प्रेमको कसम हाँसेर खाइदेऊ न  
केटा  
मिलनको घुम्टो ओढेर आइदेऊ न  
बतासको बाटो गरेर आइदेऊ न  
केटी  
पीडाको पहाड फेरेर आजै  
मायालु सुवास बनी छाइदेऊ न  
केटा  
मनको क्षितिज काटेर आइदेऊ न  
मुटुको दैलो ठेल्नलाई आइदेऊ न  
केटी  
नाताको माला उनेर अहिलै  
खुसीको भैलो खेल्नलाई आइदेऊ न  
केटा  
जोवनको लहर छोपेर यहाँ  
मायाको खेती तिमी लाइदेऊ न  
केटी  
जीवनको अक्षर कपेर मनमा  
प्रेमको निसान भनी लेखाइदेऊ न
