---
title: विहान ८ देखि ९
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

न कोही पाहुना  
न फोनको घण्टी  
न ढोकाको ढक ढक,  
केही प्राथमिकतामा पर्दैनन यसवेला ।  
मोजा, टाई, वेल्ट, काईयो,  
अमलाको तेल  
मसीको भाडो आदिसँग  
खेल्छु यो समय  
रिवनका फूलसँग फुल्छु  
कपालसंग बाटिएपछि ।  
टिफीनका वट्टा, पानीको वोतल  
परिचय पत्रको माला  
जुत्ता पालिस गर्ने व्रस  
स्कुल भ्यानको हर्न,  
सबैसँग वोल्छु, नाँच्छु  
यो समय कसैलाइ दिन सक्दिन ।  
दिनभरको आरम्भ हो  
तयारी हो  
फूलवारी सजाउने मालीको,  
शिखर समय हो यो  
वाहिरी र भित्री संसार जोडने समय  
विशेष चुस्त हुनै पर्छ  
फूलहरु वाहिरीन्छन प्रस्तुति दिन  
कमजोर हुन चाहन्न ।
