---
title: यहाँ बोलाउदिन्
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

उसले कोरेको चित्रघरभित्र  
भित्रिन सक्दिन होला !  
उसको रहरले वनाएको वगैंचा  
म डुल्न सक्दिन होला !  
उसले किनेको टिकटमा  
दूर दूरसम्मको यात्रा  
म जान सक्दिन होला !  
उसलाई प्रत्यक्ष नभेट्दै  
उ यति सुन्दर छ  
उज्यालो भित्तामा देखेर  
विजुली दौडन्छ शरीरभरी  
सपनामा उ वेगवान घोडा चढेर दौडन्छ  
विपनामा नओर्लिएकै ठीक छ ।  
ओरालेर यो धरातल  
विगार्नु छैन समय  
आशामा,सपनामा र भ्रममानै  
उ सम्मोहक छ  
शालीन छ  
घपक्क छ ।  
यथार्थमा ल्याएर कहाँ टेकाउनु ?  
कोहीसँग सुहाउदैन  
मिल्दोजुल्दो सुन्दरता  
कतै खाली छैन्  
प्रदुषणको यो शहर  
ओरालेर स्वच्छता  
कता अटाउनु  
मेरो वशमानै छैन् ।  
उ जहाँ छ,  
विल्कुल सहि,सुरक्षित र सफा छ  
मिलेको ,चिटिक्क, नशालु  
र दयालु छ  
यहाँ वोलाउदिन् ।
