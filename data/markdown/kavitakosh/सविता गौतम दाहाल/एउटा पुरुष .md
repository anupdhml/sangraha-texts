---
title: एउटा पुरुष
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

उसको सुगन्ध जब फिजिन्छ, लट्टिएर मदमस्त हुन्छु  
एउटा पुरुष छ  
उसलाइ आलिंगनमा बाधिरहन चाहान्छु ।  
जब उ मेरो समीप आऊँछ  
उसलाइ नयन नदी पौडन दिन्छु  
उसलाइ आनन्द सागर पुरयाउन खोज्छु ।  
सबथोक सम्हालेर प्रेम गर्छु  
जब जब उ उदार हुन्छ, माया वढदै जान्छ  
जब जब उ अनुदार वन्छ, दया जाग्दै जान्छ ।  
एउटा पुरुष छ  
जसको उपस्थिति मात्रले पग्लेर पानी बन्छु  
या सायद नौनीको कोमल रुप ।  
स्पर्शको जादू जब चल्छ  
लाग्छ म कुनै नर्तकी हूँ  
र उसको संगीतमा संसार भूलेर नाँचीरहेछु ।  
जब उ कुनै दिन अत्याधिक थाकेर शान्त हुन्छ  
विस्तारै माया मलम लगाइ दिन्छु  
नउठूँन्जेल शान्ति प्रार्थना गरीरहन्छु ।  
एउटा पुरुष छ  
जसको सुगन्ध र स्पर्श दुवैको कायल छु  
जीवन उत्सर्ग उसमै छ, मैले बुझन थालेको छु ।  
कहिले उत्पात रिसाउछ, वनाइदिन्छु कृपा पात्र  
र पर्खन्छु थामिउन्जेल  
जब उ टोलाएर दर्शनमा हराउँछ, मुस्कुराएर संसार फर्काउछु ।  
एउटा पुरुष छ  
जो मेरो काखमा सुस्ताएर  
स्नेहको शिखर आरोहणमा निस्कन्छ ।  
उसका वलिष्ठ पाखुरामा कुनै जादुइ आर्कषण छ  
सृष्टिका अनेकन आकृति देखाउने विशिष्ट दर्पण छ  
उसको संगतमा प्रेम र प्रकृतिका अर्थ बुझछु ।  
उसको हिम्मत र हिस्सी  
उसको अनुभव र ओज  
मलाई प्रेमीका बनाइरहन्छ ।  
एउटा पुरुष छ र म छु  
म छु र नै उ छ  
धरतीको धर्म, हराभरा सृष्टि, उसंगै मिलेर बन्छ ।
