---
title: नियन्त्रण
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

बनाउँछु वाँस मिलाएर सुन्दर कुची  
खोज्छु कुनै रंग पुगेर जंगल जंगल  
कुनै आफै तयार गर्छु ,घोलेर पात र फूलको रस  
अडिन्छु क्यानभाषनेर पुगेपछि  
कुनै भाव, त्यँहा पोख्न सक्दिन् ।  
बनाउँछु वन वन चहारेर रंगीचंगी फूलका माला  
भेला पार्छु कन्दमूलका परिकार  
माटोको सृंगार, झरनाको झङकार  
निम्ता पठाउन हातनै अगि सर्दैनन ।  
चराको संगीत, पातको लय, फूलको कोमलता  
सबै सबै टिपेर, खिपेर  
सजाउँछु, बनाउँछु आफूलाइ  
सिक्छु मयूरसंग नृत्य  
गर्छु गहिरिएर के के तयारी  
कहिल्यै प्रस्तुति गर्ने समूहमा नाम टिपाउँदिन् ।  
आएर हावा हरघडी भन्छ  
वहेर पानी हरपल भिजाउँछ  
उडेर वादल लुकामारी खेल्छ  
इन्द्रेनी फकाउँछ  
नियन्त्रणमा हुन्छन सारा इन्द्रीय  
स्वतन्त्र कुनै गोरेटो हिड्दै हिडदैनन् ।  
हरेक पटक आफ्नै लय व्यूझाउँछ  
लाग्छ उघारुँ पर्दा र हेरुँ संसार अघाउन्जेल  
पिऊँ प्रकृति प्यास लागुन्जेल  
छोऊँ शुद्घ रेशमी पत्र  
पुगुँ लहर लहर, हर प्रहर  
क्रमशः भाव उफ्रन्छन र थाक्छन मौनताको नगर ।  
घाम पोख्न पुग्छु विहानै  
नपोखी फर्कन्छु  
शीतलता छर्न कुरी वस्छु रातिसम्म  
रितिन्छु चुपचाप  
सपना सम्ममा म डराऊँछु  
नियन्त्रणको गहिरो चक्रव्यूहमा नितान्त एक्लै छु ।
