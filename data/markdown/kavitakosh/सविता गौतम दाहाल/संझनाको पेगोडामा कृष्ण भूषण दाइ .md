---
title: संझनाको पेगोडामा कृष्ण भूषण दाइ
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

कफीनलाई सिकर्मीले खिपेको आफ्नो कविता, ठानेर होला  
यता उता सारिरहदा, सकसकाएन तिमीलाई  
आगोलाई दाउराले रचेको न्यानो कविता, मानेर होला  
पोल्दा पनि दुखेन तिमीलाई  
चुपचाप ज्ञानी, जता लगियो त्यतै गयौ  
न कुनै विरोधको विम्व, न कुनै आवाजको अलंकार  
मृत्युको शान्त छहारी, बुद्घसंग पुगेरै होला  
सबैले जे चढाए, शब्द वा सयपत्री, स्वीकारेर  
अमर भयौ दाई, तिमी अमर भयौ ।  
संझनाका लहर, एक एक गर्दै उठीरहेछ  
लहरमाथि लहर  
र बनिरहेछ  
संझनाको सुन्दर पेगोडा, र शब्द मंदीरको शिर्षमा सजिएको छ  
तिम्रा फूलबुट्टे अक्षर, मनको पर्खालमा कुदिंएका छन्  
अक्षर फूलका आजीवन माली  
अमर भयौ दाई, तिमी अमर भयौ ।  
तिम्रो साथमा बान्की मिलाएर  
कसेको, वाधेको, पोको म अहिले फुकाउदिन  
तिम्रा आर्शिवादको कथा म अहिले लेख्दिन  
गहिराइको सागर वा सुदूर क्षितिज  
तिम्रा संझनाको साचो वोकेर हिडीरहेछु  
तिमीसंग सम्वन्धित शाब्दिक रत्नको संकलन यात्रा  
चलायमान छु  
प्रेरणाका अनगिनती उपहार बाडेर  
अमर भयौ दाई, तिमी अमर भयौ ।  
टिम्मुर र जिम्मुको मिठास  
च्याउको स्वाद, इलामे चियाको मौलिकता  
हरभेटमा माटोको सुगन्ध बुझाउने  
वाचनकला बताउने, शब्दशिल्प सिकाउने  
सबैमा अक्षर प्रेम बाडेर  
अमर भयौ दाई, तिमी अमर भयौ ।
