---
title: शाब्दिक तरङका पिरामिडहरु
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

केवल !  
तैरीरहेछु अक्षरजस्तै  
महान मस्तिष्कका नदी  
वाक्यको पानीजहाज चढेर महासागर देख्नु  
जटील हावासंग वहनु  
फरक घनत्वको पानीमा पौडनु  
शाब्दिक तरङका आधुनिक पौराणिक पिरामिडहरुको उतारचढाव  
अनौठो हुदोरहेछ ।  
घिस्रिनु रेप्टाइल्सजस्तै  
लम्कनु डाईनोसर जस्तै  
उक्लनु अप्ठ्यारो पहाड घोडा चढेर  
लडनु सम्राटहरुसंग युद्ध  
वीर हुनु रहेछ ।  
छिचोलेर जंगल ज्ञानको  
आदिम गोरेटो हिडिरहेछु ।  
स्पर्श गर्दैछु  
गार्गीका पाईला  
बुद्धको त्रिपीटक  
पवित्र कुराण  
मीराको भजन  
प्रारब्ध विश्लेषण पुराणको ।  
भेटाइरहेछु  
संघर्षको अथाह अवशेष  
कलात्मक अनन्त सिक्र्री स्वरुप  
त्यागका अमर गाथा  
ऑशु, विद्रोह, वदला  
मन छुने सिर्जनाका तानावाना  
बेदव्यासका जस्तै ।  
मात्र !  
सिकीरहेछु मणिकर्णिका  
चाल्न उत्साही कदम, अभ्यासको चरम  
सुन्न धैर्यपूर्वक, जुझ्न शक्तिजस्तै  
र वुझ्न स्वर्णकाल, अन्धकार युग ।  
यात्रामा अढेर केहीवेर  
बन्दरगाह घुम्नु  
कुटीमा वस्नु, कन्दमुल खानु  
र सुन्नु शब्दका स्पन्दन  
यायावर विचरण गर्दैछु  
सारा प्रकृति, ईतिहास ।  
पिरामिडको लय छ  
कतै भय छैन्  
तरङको असीम आनन्द, झुमिरहेछु ।  
केवल !  
सिकीरहेछु, सिकीरहेछु ।
