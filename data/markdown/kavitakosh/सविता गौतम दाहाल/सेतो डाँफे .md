---
title: सेतो डाँफे
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

सम्झौता स्याहारेर चुपचाप निदाउनु  
वाध्यता हुर्र्काएर बाँच्नु  
सिसिफस भइ रहनु  
बर्षाै आफु र आफन्तलाई नभेट्नु  
मेरो नियति !  
झ्यालखान भित्रकै माटोमा मगमगाउनु  
कुनै कुनै पारखी हत्केलाले  
हाँगा निमोठेर लैजान खोज्नु  
कसै कसैको सहृदयी मलजल पाउन  
बर्षाै आफ्नो माटो र माया छुन नपाउनु  
मेरो नियती  !  
जुन तारा उसैगरी उदाउनु  
छाया छाया आफ्नै लयमा उदाउनु  
हररात झलमल आकाश देख्नु  
हर दिन तात्तिनु , हर झरी रुझनु  
दुबोजस्तै उम्रीहाल्ने अमर आश संगाल्नु  
बर्षौ आफ्नो देशको माटो र बाटो टेक्न नपाउनु  
मेरो नियति  !  
मान्छे उस्तै , त्रास र भय सुनेकै जस्ता  
कहिले अलि बढि , कहिले थोरै कम  
न सुन्ने कोहि , न सुनाउने  
बर्षौ आफ्नो भाषा र लवज बोल्न नपाउनु  
मेरो नियति  !  
हर सपना हिमालसँग हाँस्नु  
पहाड र देउराली उक्लनु  
गहुँ र कोदोबारी सधैं सम्झनु  
गएको पूर्णिमा रात  
सेतो डाँफे उडेर म नजीक आउनु  
उसका मजबुत पखेटामा आँटेर म बस्नु  
र उड्नु देशतिर  
कति स्निग्ध र स्वप्लिन  
मेरो नियति !  
यसपटक , कति सुखद मेरो उडान  
पराइभूमि टाढा टाढा हुनु  
म देश नजिक नजिक पुग्नु  
सेतो डाँफेसंग सुरक्षित अनुभूति  
अन्ततःआशिर्वादमय  
मेरो नियति !
