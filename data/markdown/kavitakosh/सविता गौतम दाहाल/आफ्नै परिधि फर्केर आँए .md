---
title: आफ्नै परिधि फर्केर आँए
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

भावनाको दाह संस्कार गरेर  
उहिल्यै फर्किएछौ तिमी ।  
अन्जान, अनभिज्ञ म  
रुन नसकेर तिमीलाई संझिएकी थिँए  
पीडाको पर्वत एकैछिन विसाएर  
तिमीसंग एक मूठी हाँसो  
सापटीमा माग्न पुुगेकी थिँए  
सारा आफन्त नसंझेर  
केही पल  
तिमीसित विनम्र माग्न पुगेकी थिए ।  
चर्किएको छाति  
मर्किएको गोडासंगै  
खोच्चाउदै लामो हिडेर  
तिम्रो चोक पुगेकी थिँए  
भयंकर आँधीबाट गुज्रेर  
लखतरान  
कसो कसो तिम्रो मनको ओत  
वर्षा नरोकीउन्जेल  
माग्न चाहेकी थिएँ ।  
मेरा वारीका विरुवा  
अचानक ओइलाएको वह वाडन  
आफ्नाले छरेको मन्द वीषको असर सुुनाउन  
खोक्रो वनेको डाँठको तस्वीर देखाउन  
तिमीनेर पुगेकी थिए ।  
केही नसोधि, न चिया न पानी  
न हालचाल, न यात्राको प्रयोजन  
मुस्कुराएर वाटैवाट विदा गरयौ ।  
आह !  
अब लाग्छ मेरा निम्ति तिमी  
पूर्णत ध्यानी  
मायामोह मुक्त  
समाधि अभ्यस्त ।  
दिएर मुक्तिको शुभकामना तिमीलाई  
आफ्नै परिधि फर्केर आए  
जीवन --प्रकृति --मोक्ष आत्मसात गर्दै  
चूपचाप रुझदै आए ।
