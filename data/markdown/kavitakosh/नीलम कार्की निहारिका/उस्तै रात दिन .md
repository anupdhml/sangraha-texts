---
title: उस्तै रात दिन
author: नीलम कार्की निहारिका
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A5%80%E0%A4%B2%E0%A4%AE_%E0%A4%95%E0%A4%BE%E0%A4%B0%E0%A5%8D%E0%A4%95%E0%A5%80_%E0%A4%A8%E0%A4%BF%E0%A4%B9%E0%A4%BE%E0%A4%B0%E0%A4%BF%E0%A4%95%E0%A4%BE
---

एकै हुन्छ मेरा लागि उस्तै रात दिन  
संसार हेर्न पठायौ दैब दृिष्ट नदिई किन ?  
हरियो छ भन्छन् धर्ती आकाश नीलो छ रे  
लुक्दै छिप्दै डाँडाँबाट ,सूर्य उदाउँछ रे  
हरियो र नीलो भन्ने, रंग कस्तो होला  
आकाशले छोपी राख्या धर्ती कत्रो होला ?  
एकै फेर मनभित्र तस्बिर, खिच्न पाएँ भने  
कल्पी बाच्थे सबैतिर ,कालै बादल छाएपनि  
आमा बाबु एकान्तमा भाग्य छाम्दै रोलान्  
दिदी भनी बोलाउने भाइ कस्ता होलान् ?  
छाम्दा तातो हुन्छ आसु बग्दा कस्तो होला ?  
हो रे मेरो पनि उस्तै उही मनुस्य चोला  
बिहान भो कि भन्दै कोल्टे फेर्न परेको छ  
यी आँखाले नदेखेनी संसार भोग्नु परेको छ ।।  
(अमेरिकामा बसोबास गरिरहनुभएकी साहित्यकार कार्कीको यो गीत दृष्टिविहिन बालिका सरिता अधिकारीले गाउनु भएको छ ।)
