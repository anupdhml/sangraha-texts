---
title: वागमती सफाइको तेल घसेर सडकमा निर्लज्ज हिँडिरहेछु
author: सन्ध्या पहाडी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%A8%E0%A5%8D%E0%A4%A7%E0%A5%8D%E0%A4%AF%E0%A4%BE_%E0%A4%AA%E0%A4%B9%E0%A4%BE%E0%A4%A1%E0%A5%80
---

हो मैले गल्ती गरेँ  
झिसमिसे मै उठेर  
सेचन गरेर बागमतीको पवित्र जलले  
नदी र जीवन  
जीवन र नदी पढाउने  
ति पुर्खाहरूलाई चटक्क भुलेर  
हो मैले गल्ती गरे।  
कुन मोहको पहाडले थिच्यो मलाई  
कुन लोभको बादलले छोप्यो मलाई  
पत्तै नपाई एउटा धमिलो सभ्यता  
हुर्कियो म भित्र।  
   
डुबेर बागमतीमा आज पनि निर्धक्क मुस्कुराउछ जून  
न्याने आत्मियता निशंकोच खन्याउछ घाम  
चराहरूले चिरविराउन भुलेका छैनन् आजपनि  
उस्तै छ पर मन्दिरबाट गुञ्जिने घण्टाको ध्वनि  
तर आफ्ना सारा विवेक र ज्ञानहरूलाई  
बाकसमा ताल्चा लगाएर हिडेको मान्छे म  
आज आफूले खनेको खाल्डोमा  
आफै पुरिदै छु ।  
   
हो मैले नै खोसेको हुँ  
घुम्दै बग्ने ति छालहरूका  
ओठका निला मुस्कानहरू  
मैले नै दिएको हुँ  
बदलामा यि दुर्गन्ध र फोहोरहरू  
यतिबेला बागमती सफाईको तेल घसेर  
सडकमा भिडसँगै निर्लज्ज हिँडिरहेछु म।  
   
मौन दर्शक पशुपति  
चुपचाप हेरिरहेछ मान्छेहरूको यो चर्तिकला  
किन भन्न सक्दैन ऊ  
ओ मान्छे फोहर बाहिर हैन  
तिमी भित्रै छ  
त्यसैले पहिला पखाल आफुलाई ।
