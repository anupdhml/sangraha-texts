---
title: यो ठट्टा होइन
author: ज्योति जङ्गल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8D%E0%A4%AF%E0%A5%8B%E0%A4%A4%E0%A4%BF_%E0%A4%9C%E0%A4%99%E0%A5%8D%E0%A4%97%E0%A4%B2
---

अक्सर धुलो  
मेरो घरसग ठट्टा गर्छ,  
मेरो परिश्रमलाई सजाय दिन्छ,  
जसरी राज्यले  
मेरो जिन्दगीसँग दिल्लगी गर्छ ।  
   
धुलो, हावामा हुत्तिदै आउँछ,  
दलिनमा, पर्दामा  
अनि पुरै रङ्ग छोपेर  
छ्याप्प पोखिन्छ  
फूलका पत्रमा,  
   
त्यसरी, मेरो आँगनमा  
सहस्र नारा आउँछन्  
मेरो पसिनाको अर्थलाई  
झ्याप्प छोप्छन्  
बेढंगले, बदलाको गीत गाउँछन् ।  
   
निर्लज्ज लाग्छन्  
अभिनयजस्तो छली किन छन् ?  
म जान्दिनँ,  
नयाँनयाँ नक्साका बाटाहरु  
नाजायज सामर्थ्यको हल्ला  
र नफुल्ने सपनाको फूल बोकेर  
किन यसरी बिनाताल मर्किरहेका हुन् ।  
    
कि बेहोश छन् ?..  
प्यास कति बाँडेका हुन् ?  
नबल्ने उज्यालोको  
नचल्ने इन्धनको  
र कहिल्यै नसकिने युद्ध सचेतनाको ।  
   
मेरो घर मुस्काएरै  
यी ठट्टासँग जीउँछ,  
अपत्यारलाई स्वागत गर्छ  
समयको ध्वाँसो पुस्न नसकेपनि  
जीवनको औषधी छ  
पीडामा भत्कदैन।  
   
अचेल म पो बुझ्दनँ,  
यो निर्लज्ज धुलो जस्तो छ कि  
देशकै ज्यादती जस्तो छ  
मेरो संवेदन,  
जीवनका मसिना खुशीसँग पनि जिस्कन सक्दिनँ,  
जसरी मेरो राज्य  
मेरो जिन्दगीलाई  
धुलो सम्झन्छ  
टेक्छ, टक्टक्याउछ र फेरि ठट्टा गर्छ,  
   
   
कदापी यो ठट्टा होइन  
मैले यो राज्यलाई  
मेरो प्राणको नजीकै राखेको छु ।
