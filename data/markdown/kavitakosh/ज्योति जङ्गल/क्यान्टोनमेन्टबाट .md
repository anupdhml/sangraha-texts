---
title: क्यान्टोनमेन्टबाट
author: ज्योति जङ्गल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8D%E0%A4%AF%E0%A5%8B%E0%A4%A4%E0%A4%BF_%E0%A4%9C%E0%A4%99%E0%A5%8D%E0%A4%97%E0%A4%B2
---

नाविक !  
कता पौडियौ  
डुँगा मझधारमा अड्याएर ।  
   
पर्खिरहेको छु  
आशाका थोपा भरेर  
समयको समुन्द्रमा  
तिमिले भनेका छौ  
म एकदिन किनारा उतार्नेछु ।  
   
कैद जस्तो छ मुक्तिको आभास  
अतिशय आशा फुल्छ  
फेरि फेरिन्छ सिजन  
त्यसैको रङ्गले कोतरेर  
घाइतेजस्तो छु ।  
   
लडाइँको उन्नत अभ्यासले  
उठेका मेरा रौँ--रौँ  
एकएक आत्माग्लानिले पराजित लत्रन्छन्  
म जन्मनुअघिको सचेतन अँध्यारो भोगिरहेछु।  
   
मेरो ब्रम्ह !  
म कुन नया जीवन जन्मुला ?  
यो तड्पन  
बहुलाहा, हुल्याहा भइसक्यो,  
प्रकृतिले भए उहिल्यै  
चिरिसक्थ्यो होला  
मेरी आमाको कोख  
तिमि निरन्तर थुनिरहेछौ  
मलाई गर्भमा ।  
   
उज्यालो छोपेर,  
मैले आगोलाई कति गीतले निभाउनु ?  
उभिएर तटस्थ गलेका खुट्टाहरुलाई  
स्वभाविक कहिले हिडाउनु ?  
   
कुर्दाकुर्दै,  
मुटु फुटेको आवाज पड्किएर  
आधी उठ्यो भने  
विद्रोहको दोष नदिनू,  
सहँदासहँदै  
आगोपुञ्ज म भएर  
जलिरहेको छु ।  
   
हेर न !  
पर्खिरहेको छु,  
पकाएर आगोमै सपनाहरु  
सम्झाइरहेछु तिम्रो बाचा  
र रोकिरहेछु यात्राको गति,  
म बले पनि ती मर्ने छैनन् ।  
   
सारथी ! कता अल्भि्कयौ  
मेरो लगाम समातेर ?
