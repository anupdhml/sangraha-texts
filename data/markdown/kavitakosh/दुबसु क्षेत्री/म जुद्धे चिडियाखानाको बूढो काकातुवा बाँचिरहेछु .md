---
title: म जुद्धे चिडियाखानाको बूढो काकातुवा बाँचिरहेछु
author: दुबसु क्षेत्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%81%E0%A4%AC%E0%A4%B8%E0%A5%81_%E0%A4%95%E0%A5%8D%E0%A4%B7%E0%A5%87%E0%A4%A4%E0%A5%8D%E0%A4%B0%E0%A5%80
---

मान्छेलाई सबैभन्दा प्यारो सायद  
उसको स्वतन्त्रता हो  
स्वतन्त्रता नहुनु भनेको निश्चास हो,  
उनीहरूलाई मैले भनेको थिएँ  
मलाई तिमीहरू जुहारत दिन्छौ  
र मेरो अस्तित्व माग्छौ भने म मान्दिन  
मलाई तिमीहरू सम्पत्तिहरू दिन्छौ  
र मेरो स्वत्व माग्छौ भने म दिन सक्दिन  
मेरा सबै थोक खोस  
सम्पत्तिहरू, ऐश्वर्यहरू र सर्वस्वहरू खोस  
तर मेरो \\'म\\'लाई खोस्न पाउँदैनौ,  
र, एक दिन उनीहरूले मलाई लोभ देखाए र  
मेरो विचारलाई किने  
मेरो स्वत्व बेचियो  
र एक दिन उनीहरूले मलाई  
पैसा दिए र \\'म\\'लाई किने  
मेरो अस्तित्व बेचियो  
र एक दिन उनीहरूले मलाई जागिर दिलाए  
र मेरो स्वतन्त्र खोसे  
मेरो \\'म\\' मबाट लुटियो,  
आज जब मसँग, मेरो अस्तित्व छैन  
म पखेटा काटिएको काकातुवाजस्तो देखिन्छु  
आज जब मसँग मेरो स्वत्व छैन  
म चुच्चो मठारिएको काकातुवाजस्तो देखिन्छु  
आज जब मसँग मेरो स्वतन्त्रता छैन  
म चिडियाखानाको बन्द कोठरीमा थुनिएको  
काकातुवा भएको छु,  
मान्छेहरू आउँछन्, जिस्क्याउँछन् र हाँस्छन्  
म हाँसिरहेछु  
रात पर्छ, मिर्मिरे हुन्छ र उज्यालो हुन्छ  
म बसिरहेछु  
कृत्रिमताको खोल ओढेको यो सहरमा  
चिडियाखानाभित्र म नाचिरहेछु  
म जुद्धे चिडियाखानाको बूढो काकातुवाको जीवन बाँचिरहेछु  
\\'अश्वमेध यज्ञका घोडाहरू\\' (कवितासंग्रह)को \\'निषेधविरुद्धको युद्ध र अश्वमेध यज्ञका घोडाहरू\\' भागबाट
