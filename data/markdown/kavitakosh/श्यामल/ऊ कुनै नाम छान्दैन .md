---
title: ऊ कुनै नाम छान्दैन
author: श्यामल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%AF%E0%A4%BE%E0%A4%AE%E0%A4%B2
---

बुस, गोर्भाचोभ, तेङ वा राजीव गान्धी  
अहँ, ऊ कुनै नाम छान्दैन  
कुनै पनि नाम  
सद्दाम होस्  
चाहे कुवेतको अमीरको नाम होस्  
या अली खमेनीको  
मैले थुप्रै नाम दिएँ  
तर ऊ नाम छान्दैन  
ऊ कसैलाई महान् मान्दैन  
सस्र्यूँको बोटमाथि टप्केको  
एक थोपा शीतको ऐनामा  
हिजो उसले हे¥यो आफ्नो सफा अनुहार  
र आज साँझ पियो  
दुई गिलास रक्सी  
मैले उसलाई भनेँ-- बुस, गोर्भाचोभ  
अहँ, ऊ कुनै नाम छान्दैन  
वश,  
एउटा नाम उसलाई मन पर्छ--  
कोक कारखानाबाट निकालिएको  
कुनै हरुवा मजदुरको नाम  
जितबहादुर  
जो ऊ आफैँ हो  
मैले उसलाई भनेँ--  
बुस, गोर्भाचोभ  
तर ऊ कुनै नाम छान्दैन।
