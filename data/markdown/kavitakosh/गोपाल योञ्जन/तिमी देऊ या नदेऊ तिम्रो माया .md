---
title: तिमी देऊ या नदेऊ तिम्रो माया
author: गोपाल योञ्जन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%AA%E0%A4%BE%E0%A4%B2_%E0%A4%AF%E0%A5%8B%E0%A4%9E%E0%A5%8D%E0%A4%9C%E0%A4%A8
---

युवती-  
तिमी देऊ या नदेऊ तिम्रो माया  
मैले मन तिमीलाई बाँडिसकेँ  
युवक-  
मलाई देऊ या नदेऊ तिमी स्वीकृति  
मैले मनमा तिमीलाई राखिसकेँ  
युवक-  
हुन त यो नौलो चिनाजानी  
सङ्कोच-लाज बीचको कुराकानी  
तर लाग्छ मलाई तिमी देख्दा  
मेरी विगत जनमकी सङ्गिनी  
तिमी नौली बन या पराइ  
तिमीलाई हृदयले नै चिनिसकेँ  
युवती-  
तिमी साथ रहँदा मलाई लाग्छ  
म जीवनको मधुमासमा छु  
जब हेर्छौ तिमी मलाई लाग्छ  
म विश्वभरिकी सुन्दरी हुँ  
तिमी ठान नठान मलाई आफ्नो  
मैले तिमीलाई अपनाइसकेँ  
युवक-  
मलाई देऊ या नदेऊ तिमी स्वीकृति  
मैले मनमा तिमीलाई राखिसकेँ
