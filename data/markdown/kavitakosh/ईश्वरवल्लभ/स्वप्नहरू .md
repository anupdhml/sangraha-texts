---
title: स्वप्नहरू
author: ईश्वरवल्लभ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%88%E0%A4%B6%E0%A5%8D%E0%A4%B5%E0%A4%B0%E0%A4%B5%E0%A4%B2%E0%A5%8D%E0%A4%B2%E0%A4%AD
---

त्यसो त एउटा स्वप्नजस्तो  
रङ्गी-विरङ्गी  
अनेकौं विम्बहरू  
कति परीहरू उड्छन्,  
पुतली र चराहरू  
माथि, कहिले आकाशको नीलोमा  
र गहिरोमा समावेश हुन्छन्  
फेरि विस्तारै-विस्तारै फूल बन्दै  
विस्तारै-विस्तारै झिनो पर्दा बन्दै,  
पारदर्शी समायोजनको उत्सव  
ओर्लिन्छन्,  
उक्लिन्छन्।  
पर कतै पर्वतको फेदीमा,  
जवाकुसुमको वासना  
अरून्धतीको दुःख र पीडाको  
उत्सव,  
दुःखको वासना कि  
पीडाको वासना,  
र्स्पर्शको मोहसित विस्तारै, अल्झिन्छन्  
त्यसो त  
स्वप्नमा  
बिहान हुन्छ,  
साँझ पर्छ  
रात पर्छ  
क्षितिज र आकाशका गुम्बजले  
वास बस्छन्  
ती बिहान र साँझसित स्वप्नमा  
ती दिन र रातसित स्वप्नमा  
सूर्य उदाउँछ,  
सूर्य थाक्छ र  
फेरि अस्ताउँछ पनि,  
यात्रा सतत् र चिन्ता भइरहन्छ  
उसले उदाउने र उसले अस्ताउने  
उदयाचल छुने,  
अस्ताचल छुने क्रम निरन्तर  
भइरहन्छ  
पानीको विम्बमा सर्वाङ्ग हेर्ने क्रम,  
आफूलाई ऐनामा हेर्ने र  
माया गर्ने क्रम,  
सधैँ भइरहन्छ  
तलसम्म लत्रेर झरेको,  
भुइँ नै छुन खोजेको,  
उज्यालोको मजेत्रो हो कि,  
अथवा अहिल्याको दुःख, अँध्यारो  
प्रस्तर नै हुन परेको  
अवसादले ढुङ्गा बनेको,  
श्रापको मिथक र कथाले  
निस्तार खोजिरहेको  
त्यसो त,  
एउटा असत्य जस्तो भ्रान्ति र  
भ्रमहरू  
अझै कति कठिन र क्रूर स्वप्नहरू।
