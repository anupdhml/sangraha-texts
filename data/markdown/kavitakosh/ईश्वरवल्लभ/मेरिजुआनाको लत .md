---
title: मेरिजुआनाको लत
author: ईश्वरवल्लभ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%88%E0%A4%B6%E0%A5%8D%E0%A4%B5%E0%A4%B0%E0%A4%B5%E0%A4%B2%E0%A5%8D%E0%A4%B2%E0%A4%AD
---

पानी रोकिदिएकै हो  
तलाउले, दहले कि पोखरीले  
आखिर सागर पुग्नु भनेको त हो त्यसैले  
बादल भएकै हो  
शिखरमा परेका साँझ र सखारका किरणहरूसित  
पानीले भिजेकै हो  
शीतमा थोपा-थोपा परिणत भएकै हो  
यस यात्रादेखिन्  
उस यात्रासम्म  
यहादेखिन् पर दूरन्तसम्म  
सबै दिगन्तहरूसम्म, सबै सिमानाहरूसम्म  
पुग्ने र जाने इच्छाहरू र क्षितिजमा वास बस्ने इच्छाहरूसम्म ।  
आकाशका नीला-नीला भुवाहरू  
कहिले सपना पनि भएका हुन्  
कहिले बेँसी र लेक भएका हुन् यात्रामा  
कहिले कुनै बिसौनी र विश्राम भएर ठाउँ-ठाउँ  
रोकिएका हुन्  
त्यहाँ देखिएका विम्ब र स्वरूपहरूमा कहिले  
म आफूलाई अनुवाद गर्छु यसो हुनाले  
तिमी के हौ म चिन्दिन  
पलाँस र गुराँसको बोट लाग्छ, राता फूलहरू  
गुलाबी, सेता र बैजनी फूलहरू ।  
गुम्बजहरू  
छानाहरू, ओतहरू र गुफाहरू  
यात्राका बिसौनी र विश्रामहरू  
भइगो  
म पानी हुँ भने  
म बगुँला यात्रामा  
तिमी पानी हौ भने  
तिमी एउटा लत हौ र मेरिजुआना।
