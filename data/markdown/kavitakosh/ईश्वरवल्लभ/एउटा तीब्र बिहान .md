---
title: एउटा तीब्र बिहान
author: ईश्वरवल्लभ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%88%E0%A4%B6%E0%A5%8D%E0%A4%B5%E0%A4%B0%E0%A4%B5%E0%A4%B2%E0%A5%8D%E0%A4%B2%E0%A4%AD
---

ती तीब्र उज्याला परिवेशहरू  
पग्लिन्छन् रेखाहरू भएर, कि शून्य झैँ स्थिर हुन्छन्  
तर पनि पग्लिनु स्थिर हुनु होइन,  
पानी हुनु हो ।  
परिवेश पग्लिंदा नदी हुनु हो ।  
त्यसैले, बिहानदेखिन् झरेर बेलुकीसम्म  
जस्तै शिखरदेखिन् तल औलसम्म,  
भिज्दै पनि  
हराउँदै पनि, ती उज्याला आतंकहरू  
आतंकरेखा भने, केही भन्नु हुँदैन  
आतंक साँझ हुनु हो  
घाम हुनु हो-  
पश्चिममा अल्झिरहेका ती साँझहरू  
तरल हुन्छन् तीर भएर  
हरेक पाइलासितै पाइला सार्दै  
हरेक आघातसितै ओर्लिंदै तल  
परेको तीब्र रातो बिहानजस्तो।
