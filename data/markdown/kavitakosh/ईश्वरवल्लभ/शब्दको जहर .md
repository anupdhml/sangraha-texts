---
title: शब्दको जहर
author: ईश्वरवल्लभ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%88%E0%A4%B6%E0%A5%8D%E0%A4%B5%E0%A4%B0%E0%A4%B5%E0%A4%B2%E0%A5%8D%E0%A4%B2%E0%A4%AD
---

कविता पनि त  
एउटा क्षोभ हो, तृष्णा हो  
आदिवासी गुफा हो, र  
भित्रसम्म ओर्लिन्छ, छुन खोज्छ  
अक्षरहरूको भ्रान्ति चाक्षुष पन्नामा  
मनमा तर  
आभासहरूलाई छुन खोज्छ  
अनुभव र आस्थाको सङ्गमर्मर  
तोड्न खोज्छ  
त्यसैले कहिले त अत्यन्त पीडा हो  
अभ्यन्तरको निरीहता  
निर्मम एकाकीपन,  
निर्भय गहिराइ र अँध्यारोपन ।  
जुन आद्य जङ्गल हो  
केही नितान्त नाङ्गै परिधानहीन उभिन्छ,  
आवरण छैन  
कुनै कवच र  
कुनै त्राण छैन,  
भर्खरै आमाको गर्भबाट जन्मेको मेम्ना  
सानो र मसिनो तृणले पनि  
देह गहिरो बेध्छ  
मासु बेध्छ, उसको  
अरुणा लामाले मलाई सोध्थिन्-  
किन मलाई सबैले दुःखी गीत मात्रै दिन्छन्?  
उनका पीडाको दुःख मलाई बोकाउँछन्?  
दाइ, उनका अक्षरहरूले मलाई सधैँ बेध्छन्!  
म पनि त  
आह्लाद गाउन सक्छु! भन्थिन्।  
तर आफै पराई शब्दको जहरले निरन्तर  
क्षतविक्षत छु  
शब्दको जहरले विदीर्ण छु  
आहत छु  
विषपायी म, नीलकण्ठ पनि म  
अक्षर बेध्छ म  
अक्षर नै आज्तेकजस्तो  
नितान्त क्रूर र सामन्त!  
त्यसैले कवयित्री मोमिला पनि भन्छिन्-  
\\'मेरो मन आदिवासी\\'  
सायद यस्तै  
त्यसैले म र मेरो जम्मै  
अस्तित्व पनि आदिवासी ।  
अक्षरले अचेल मलाई तीखो झीर घोच्छ  
निरोको आगो र भ्वाइलिनको स्वर  
अनि रोम सहरको मोन्टाज, इतिहासको  
मेरै कविताले मलाई बेध्छ  
आदिवासी मन बेध्छ ।
