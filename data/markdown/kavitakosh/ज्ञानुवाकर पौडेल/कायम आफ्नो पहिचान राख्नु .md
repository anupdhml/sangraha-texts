---
title: कायम आफ्नो पहिचान राख्नु
author: ज्ञानुवाकर पौडेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8D%E0%A4%9E%E0%A4%BE%E0%A4%A8%E0%A5%81%E0%A4%B5%E0%A4%BE%E0%A4%95%E0%A4%B0_%E0%A4%AA%E0%A5%8C%E0%A4%A1%E0%A5%87%E0%A4%B2
---

कायम आफ्नो पहिचान राख्नु !  
जारी तिम्रो अडान राख्नु !  
सानालाई गर्नु धेरै माया  
ठूलाको संधै मान राख्नु !  
जित्नु छ यदि हृदय कसैको  
चोखो संधै मुस्कान राख्नु !  
के भरोसा मान्छेको ? अनुहारको ?  
साथमा ऐना बडेमान राख्नु !  
अनिकालमा जोगाउनु बीऊ  
हूलमूलमा सुरक्षित ज्यान राख्नु !  
कात्रोमा गोजी हुंदैन हेर  
बिक्रीमा किन ईमान राख्नु !  
मन्दिर होस् गाँउ बाहिर  
शहर भित्र चिहान राख्नु !
