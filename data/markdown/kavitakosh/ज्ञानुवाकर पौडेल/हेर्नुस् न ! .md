---
title: हेर्नुस् न !
author: ज्ञानुवाकर पौडेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8D%E0%A4%9E%E0%A4%BE%E0%A4%A8%E0%A5%81%E0%A4%B5%E0%A4%BE%E0%A4%95%E0%A4%B0_%E0%A4%AA%E0%A5%8C%E0%A4%A1%E0%A5%87%E0%A4%B2
---

जिन्दगी छैन अचेल जिन्दगी जस्तो हेर्नुस् न !  
मान्छे भो आज यहाँ कति सस्तो हेर्नुस् न !!  
हत्या र ध्वंशका यी क्रुर शृंखलाहरू किन ?  
सुनेर पनि सब गर्छन् नसुने जस्तो हेर्नुस् न !!  
कुरा चपाउछन् कोही यहाँ हाम्रो खुट्टा तान्छन्,  
दुनियाँमा हुन्छ के अन्त पनि यस्तो हेर्नुस् न ?  
बाँचियो जिन्दगी यो ख़ुब मजाले भोगियो पनि,  
जिउनुको स्वाद छ तर कति निस्तो हेर्नुस् न !!  
पुरानो चोट बल्झेर आयो फेरि आज दुखेर आयो  
कहिल्यै बिसेक नहुने घाऊ यो कस्तो हेर्नुस् न !!  
कटुवाल बिते, भूपि बिते, बितिन् पारिजात पनि,  
मलाई'नि हिजोआज सन्चो छैन उस्तो हेर्नुस् न !!
