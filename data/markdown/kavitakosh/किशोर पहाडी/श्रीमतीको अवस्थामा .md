---
title: श्रीमतीको अवस्थामा
author: किशोर पहाडी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%BF%E0%A4%B6%E0%A5%8B%E0%A4%B0_%E0%A4%AA%E0%A4%B9%E0%A4%BE%E0%A4%A1%E0%A5%80
---

बट्टाबाट चियाको  
चिया झिकेर  
हालेछु तरकारीमा  
मसला पो भनी ठानेछु ।  
समात्दा समात्दै चिप्लेर  
कचौरा टाङ्ग्राङ्ग  
खसेछ भुईँमा  
पोखियो चारै तिर चरारर.... ।  
आलु काटेको  
किन आकार भिन्दै छ ?  
आलु सँच्चिकै  
आलु भएछ --  
तेलमा हालुँ कि नहालुँ भएछ ।  
दालमा पानी हाल्ने ?  
कि पानी मा दाल ?  
तरकारीमा नुन कती हाल्ने ?  
यो खोर्सानीको धुलो हो कि बेसारको  
जिराको कि धनीयाँको ?  
तिमी बिरामी हुँदा  
पसेको छु भान्छामा,  
कहाँदेखि शुरु गर्ने --  
यो नियमित काम तिम्रो ?  
स्वाद पुगेन भन्न सजिलो  
नुनु धेरै भयो भन्न सजिलो  
स्वाद र नुन राख्न नै गाह्रो  
भईरहेछ भाँडोमा ।  
सिसीबाट नुनको  
नुन झिकेर हालेछु चियामा  
चिनी पो भनी ठानेछु ।
