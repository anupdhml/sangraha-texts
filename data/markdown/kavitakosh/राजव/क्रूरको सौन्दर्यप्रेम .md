---
title: क्रूरको सौन्दर्यप्रेम
author: राजव
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A4%B5
---

बाज पनि मुग्ध छ  
यो बिहान  
आफ्ना नङ्ग्राहरू  
हाँगोमा गाडेर  
मोहित  
महसुस गर्दै छ  
आफ्ना पखेटाका काप--कापमा  
चिसो सिरेटो  
ऊ अहिले आहारका लागि सक्रिय छैन  
छ उत्तिसको हाँगामा  
स्थिर/आनन्दित  
त्यस कारण  
चराहरू  
अहिले निमग्न उडिरहेछन्  
खबर छैन उनीहरूलाई  
नजिकैको यो बाजको  
जो लालायित सुदूर देशको पर्यटकझैँ  
हरिया पहाडपछाडिको अर्ध--उदित सूर्य हेर्दै छ  
बिहानको यो कलिलो मोहकता  
हट्नेबित्तिकै  
फेरि झम्टनेछ ऊ  
चराहरू  
वास्तवमा  
क्रूरको सौन्दर्यप्रेम  
स्थायी हुँदैन
