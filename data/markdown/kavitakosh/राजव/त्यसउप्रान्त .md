---
title: त्यसउप्रान्त
author: राजव
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A4%B5
---

सब दुःखहरूको निवारण हुनेछ  
क्रान्तिले सुख ल्याउनेछ  
सबलाई आश थियो, त्यस्तै हुनेछ ।  
त्यसउपरान्त ठालू कोही हुनेछैन  
हरेकको हक बराबर हुनेछ  
त्यसउपरान्त सुखी हुनेछन् नेपाली ।  
तर, त्यसउपरान्त अर्कै भयो  
शासक न्युयोर्क, दिल्ली र पेकिङ्को उडान भर्न थाल्यो  
उसको सत्कारमा धनाढ्य ओइरिन थाले  
तिनको भोजमा ऊ रमिएको देखियो ।  
त्यसउपरान्त उसलाई  
आफैँले सरापेका राष्ट्रहरू  
बढी रुच्न, पच्न थाल्यो ।  
त्यसउपरान्त ऊ  
क्यापिटलहिल र जन्तरमन्तर सुन्न थाल्यो  
त्यसउपरान्त निर्धनसँग मिल्ने उसका हातहरू  
बुस, मनमोहन, शाकोजीसँग मिल्न थाले  
त्यसउपरान्त ऊ विलासी शासकका  
प्रतिरूपजस्तो देखिन थाल्यो ।  
त्यसउपरान्त यस्ता  
झन्झन् के-के आश्चर्य देख्नुपर्ने हो  
कष्टका दिन झन् कस्ता हुने हुन् ?  
त्यसउपरान्त, यस्तो पो हुने रहेछ  
त्यस्तो हुने रहेनछ  
त्यसउपरान्त उसको अनुहार  
क्रान्तिको जस्तो हुने रहेनछ ।
