---
title: ग्रह टिप्ने सपना
author: राजव
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A4%B5
---

एक्काइसौँ शताब्दीको  
पहिलो दशकको मेरो युवक  
आक्रोश, क्रोध, घृणाले रन्थनिएर हल्लिरहेछ  
सम्पूर्ण उत्तरआधुनिक शिक्षा चाटेर  
सडकको क्रुद्ध नागरिक बनेको मेरो युवा  
खाते बालक झैँ  
दैलो--दैलोका क्रूर नेता र  
पतीत राजनेताहरूसँग  
रोजगारीको भीक्षाटनबाट हारेर  
एकै फिलिँगोमा बल्ने भएको छ  
चौबीस वर्षको भइसकेको  
मेरो युवालाई  
मतदाता नामावलीमा  
फ् नाम दर्ता गर्न मन छैन  
निर्वाचन आयोगको आह्वानलाई ऊ  
फ् विद्रोह कैद गर्ने सरकारी षड्यन्त्र मान्दैछ  
आगामी मतपेटीलाई ऊ  
थुक्ने योजनामा छ  
वास्तवमा उसलाई अहिले  
रोजगारीको परिणाम निस्कने  
विश्वविद्यालयको प्रमाणपत्र राख्ने  
ढ्वाङ चाहिएको छ  
उसका आत्मयोजनाका  
श्रमपूर्ण सारा कल्पनाहरू  
विश्वविद्यालयको कालो गाउन भिरेर निस्केपछि  
खङरङ्ग भएका छन्  
अब ऊ आफ्नी प्रेमिकासँग पनि भेट गर्दैन  
पार्कका फूलहरू छुँदैन  
दिनको प्रचण्ड घाममा  
उग्र तात्तिएर  
ऊ गन्तव्य खोज्दैछ  
तर कहीँ पनि छैन उसको गन्तव्य  
उसले जता गए पनि हुन्छ  
किनभने कतै पनि उसले प्राप्त गर्ने फल छैन  
टुँगोबिनाका मार्गहरूमा ऊ  
अमेरिका, जापान, बेलायत, जर्मन, कोरियाको भिसा कुरिरहेछ  
कहीँ आकाशमा उड्न पाइयो भने  
एउटा राम्रो ग्रह टिप्ने सपनामा छ ऊ
