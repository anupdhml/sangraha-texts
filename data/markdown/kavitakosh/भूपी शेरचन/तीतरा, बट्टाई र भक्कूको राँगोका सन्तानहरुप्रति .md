---
title: तीतरा, बट्टाई र भक्कूको राँगोका सन्तानहरुप्रति
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

जर्मनका धावैमा होस्  
वा बर्माको घेरामा  
मलायाका रवडका वनमा होस्  
या नेफा र लद्दाखका पराइ लडाइँमा  
ती जो मरे  
विना कुनै स्वार्थ  
विना कुनै अर्थ  
व्यर्थ  
तीतरा, बट्टाई र भक्कूको राँगाजस्तै  
अरुको हा...हा.......हामा लागेर  
अरुको थपडी र नाराले जागेर  
अरुले ख्वाएको जाँड र कटले मात्तिएर  
'आयो गोर्खाली' भन्दै  
(गोरु खालि बन्दै!)  
युद्धमा हाम्फालेर  
ती मरेका लोग्नेहरुको पेन्सनले  
आफ्नो छोराको पास्नी गर्ने ए अभागिनी स्वास्नीहरु!  
ती मरेका छोराहरुको आर्जनले आफ्नै चौरासी पूजा गर्ने  
ए बूढा--बुढीहरु!  
ती वितेका साथीहरुको जर्सी लगाएर  
रोदीमा सोल्टी फकाउने ए तन्नेरी मान्छेहरु हो!  
ती मरेका प्रेमीहरुको कोसेेली चुरा लाएर  
डोलीमा बस्ने ए ब्याहुली जेठी--कान्छीहरु हो!  
खूपै सुहाएको छ तिम्रो छातीमा  
यी तक्मा 'परम वीरचक्र' र 'भिक्टोरिया क्रस'को  
तर के आउँदैन यसबाट कहिलेकाहीं  
ओस्एिको गन्ध तिम्रो आफन्तहरुको लाशको!  
(पोखरा)
