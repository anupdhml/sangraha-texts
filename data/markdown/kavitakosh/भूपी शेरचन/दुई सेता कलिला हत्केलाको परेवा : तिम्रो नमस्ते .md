---
title: दुई सेता कलिला हत्केलाको परेवा / तिम्रो नमस्ते
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

कौसीमा उभिएर लज्जानत  
तिमीले मतिर गुलाफी हतारमा उडाएको  
दुई सेता कलिला हत्केलाको परेवा : तिम्रो नमस्ते  
दिनभर  
मेरा आँखाको आकाशभरि  
तिम्रो कौमार्यको सेता पखेटा फिँजाएर उडिरहन्छ  
साँझभरि  
मेरो हृदयको क्षितिजभरि  
तिम्रो कैशोर्यको गुलाफी रङ्ग छरिरहन्छ  
रातभरि  
मेरो निद्राको दलिनभरि  
तिम्रा सप्तरङ्गी चुराहरुको बुट्टा जडिरहन्छ  
र सधैँभरि  
सधैँ--सधैँ सधैँभरिको निम्ति  
मेरो मुटुभरि  
मेरो परेलाभरि  
मेरो ढुकढुकीभरि  
तिम्रो एकलासपनाको अस्फुट प्रार्थना।  
खित्काहरु भरिरहन्छ।  
दुई सेता कलिला हत्केलाको परेवा :  
तिम्रो नमस्ते।
