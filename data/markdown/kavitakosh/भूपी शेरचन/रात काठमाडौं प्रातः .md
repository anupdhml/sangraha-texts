---
title: रात काठमाडौं प्रातः
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

बाग्मतीपारि स्याल,  
र वारि कुकुरहरु करउँदा  
सशङि्कत माथी कुखुराझैं  
घिच्रो तन्काएर  
हेर्छन् देवलहरुले  
वरिपरिका खोरहरुलाई  
पखेटा झारेर  
र अन्धकारले तिनलाई डोकोभित्र छोप्छ।  
अज्ञात दुलोबाट निस्केर  
डस्छ गोमनले काठमाडौंलाई  
र विष सर्दै--सर्दै धरहराके टुप्पोनिर पुग्छ,  
गल्लीहरुका नसाभित्र रगत  
कालो हुँदै जान्छ  
एक्कासि अदृश्य कुनै धामीको  
मन्त्रमा बाँधिएर  
मुग्ध सर्पः नयाँ सडक  
सल्बलायँदै आउँछ  
आङभरि धामीले फालेका  
मन्त्रबद्ध सेता कौडाहरु टाँसेर  
र चुस्छ, चुसिरहन्छ रातभरि  
बेहोश काठमाडौंको शरीरबाट आफ्नो विष  
बल्ल--बल्ल प्रातःमा  
चल्मलाउँछ काठमाडौं पीडामय बेहोशीबाट --बिउँझेर  
र बोली फुट्छ अनि स्तब्ध धाराहरुका  
र हाँस्न थाल्छन् उन्मुक्त झ्याल र ढोकाहरु।
