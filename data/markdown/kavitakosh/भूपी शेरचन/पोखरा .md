---
title: पोखरा
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

१.उपत्यका वरिपरिका डाँडा  
म्यूजिकल चेयरका खेलाडी  
सङ्गीतमा बाँधिएका  
हिंनलाई तयार  
बाजा बज्ने प्रतीक्षामा उभिहेका  
२.कतै लुकेर  
कतै फुुकेर  
एउटा गहिरो डहरबाट एक्कासि निस्केर  
बगिरहेछ सेती खोला  
टेप--रिकर्डको फित्ता झैँ  
एउटा मीठो धून सुसेलेर  
३.माछापुच्छे्र  
एक बिहान हेर्छ अनुहार फेवामा  
र मिलाउँछ शिरमा  
सेतो--कालो टोपी सक्कले ढाकाको  
४.हनिमून मनाउन आएको गोरासाहेब  
एक बाजि हेर्छ काउँ डाँडालाई  
र हेर्छ विस्फरित नयनले  
मीमसाहेवका उन्नत वक्षस्थललाई  
अनि हल्लिन्छ छाया लालपातीको  
'मीम सा'ब'का मर्करी गलामा  
५.हवाईजहाज आइरहेका छन्  
हवाईजहाज गइरहेका छन्  
हवाईजहाज आइरहेछन्  
हनिमूनज मनाउने जोडाहरु बोकेर,  
हवाईजहाज गइरहेछन्  
'ब्या' को भोलिपल्टै  
कच्छमा जान डाकिएका लाहुरेहरु बोकेर,  
हवाईजहाज आइरहेछन्  
माच्छापुच्छ्रे हेर्न आएका टुरिष्टहरु बोकेर,  
हवाईजहाज गइरहेछन्  
डोको, मदुस र हलो बोकेर,  
चितौनमा जग्गा खोज्न जान लागेका  
माछापुच्छ्रेका सन्तानहरु बोकेर,  
जहाज आइरहेछन्  
एअरपोर्टका चौतारोमाथि  
एकनास  
गाइहेछ एउटा अन्धा  
'चरीको आउदैन दूध  
दुःखीको हँदैन घरबार।'  
(२०२२)
