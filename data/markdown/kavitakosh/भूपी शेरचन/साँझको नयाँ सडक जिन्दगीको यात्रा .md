---
title: साँझको नयाँ सडक जिन्दगीको यात्रा
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

बाह्य सुकिली नयाँ सडक, छाँट्टिएर  
पेटीहरु ओहोर--दोहोर गर्छिन् साँझमा  
र स्लिभलेस् ब्लाउजको पाखुरामुनि खिचापोखरी  
निसासिन्छ, गल्लीका  
काखीका रौँजस्ता झ्वास्स उम्रेका धमिला, दुर्गन्ध  
घरहरुका माझमा  
पसलहरुका शो--विण्डोभित्र  
सू--जि वाँग हाँसो हाँस्तछन् हङकङ सुन्दरी  
मैडम टेरिउन, मिस् नाइलन र सुश्री टेरेलिनहरु  
र सम्मोहित कुमारी लूपकुमारीहरु  
पाखुराभरि पेन्सिलिन इन्जेक्सनको  
यात्राका पदचिह्नहरु बोकेर  
अँध्यारा गल्लीहरुतिर लम्किन्छन्  
ब्रेसरीको खर्पनमा बासी यौवनका फलहरु उचालेर  
'ट्रीप'मा मग्न हिप्पीकुमारको अंगालोमा  
अर्धनग्न पीताम्बर साडी--ब्लाउजमा  
फ्लावर बेबी हिप्पी मैयाँ नयाँ सडकमा हिंड्छे  
नयाँ सडकका तमाम आँखाहरुलाई  
आफ्नो नाइटोमा खोपाएर  
र वरिपरि उभिएका पीपलको बोटमा धर्मपुत्रहरु  
भित्र--भित्रै करुवा भइदिन्छन्  
चौतारीवरिपरि उमि्रन्छन्  
प. स. क. को डे्रनेजले मिल्काएका फोहोरहरु  
र कमलपित्ते आँखाले आउँदो भोलीलाई हेर्दछन्  
अखबारका खापाहरु उघारेर।  
एउटी माग्ने आइमाईले न्यूज सेन्टरअगाडि उभिएको  
सूटेड टाटकुमार नेपाली रित्तो खल्तीको एक्सरे गरिदिन्छे  
पाँच पैसा मागेर  
र टाटकुमार नेपाली  
काठमाडौंको आकाशमा गालीको बेलून उडाएर  
भाग्योदय चिट्ठातिर हेरेर आफूलाई थकिदिन्छ।  
म  
नयाँ सडकमाथि  
बोकेर  
उभिनुको कुनै अर्थ पाउँदिनँ  
र घरबार शब्दलाई एउटा अर्थ दिन  
(दिउसो घर र राति बार आवाद गरेर)  
लेटेष्ट कविताको पारिश्रमिकलाई जाँड बनाएर घोक्छु  
र नयाँ सडकलाई नाप्छु  
नयाँ कविताको प्लट सोच्तै  
र अनायास टुँडिखेलतिर लम्किन्छु  
वरिपरिका भीडहरुतिर भैरहवा सुगर मिलको हाँसो फालेर  
शहीदद्वारतिर पुगेर म अडिन पुग्छु  
र अन्तिम खिल्ली चारमिनारको सल्काएर  
म रित्तो बट्टाभित्र काठमाडौंको  
रिक्तता हालेर मिल्काइदिन्छु  
र एक टक शहीदद्वारलाई हेरेर शहीदद्वारतिर  
एउटा मौन प्रश्न फाल्छु  
शहीदद्वार मलाई हेरेर फिस्स हाँस्छ  
र कुहिरोभित्र हराउँछ।  
(२०२५--मधुपर्क)
