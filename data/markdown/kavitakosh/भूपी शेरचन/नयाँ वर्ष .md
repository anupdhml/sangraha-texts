---
title: नयाँ वर्ष
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

नयाँ सरुवा भई आएको हुलाकेझैँ  
झोलामा सुर्जेको एउटा पुलिन्दा बोकेर  
छानामाथि वैशाख हिंडिरहेछ  
भारी अल्छी पाइला सारेर  
भित्ता--घडीका लेङ्गुर हल्लिरहेछ उसको  
पदचापले  
ट्वाक्..........ट्वाक्..........ट्वाक्..........ट्वाक्......  
निस्तेज भई आकाश पल्टेको छ  
न्यास्रो  
अनुहार पारेर  
बेमौसमको बर्षत  
बेला--कुबेलाको बादलको गड्याङ--गुडुङ  
आकाशलाई पखालो लागेको छ  
विष्णुमतीको फोहर हैजे पानी पिएर  
ट्वाँ,  
सहनाईको बेसुरा धुनिबाट निस्किरहेका छने  
हैजाका असङ्ख्य अदृश्य कीटाणुहरु  
मध्याह्न दिन  
चर्को घाम  
सारा रुखहरुले आफ्नो आङ कन्याइरहेका छन्  
फेरि एकचोटि  
नयाँ वर्ष आएको छ  
फेरि एकचाटि  
भित्ताको नयाँ क्यलेण्डरमा  
आफ्नो जीवनको भिसा झुण्ड्याउनु छ  
फेरि एकचोटि  
सँगी सागीहरुको सूची बनाउनु छ  
फेरी एकचोटी  
भयानक बमहरु बोकेर, एडिरहेको हवाईजहाज  
र रकेटहरुमुनि बसेर  
लेख्नु छ प्रियजनहरुको नाममा  
सफलता, शान्ति र दीर्घायुको शुभकामना--पत्र।
