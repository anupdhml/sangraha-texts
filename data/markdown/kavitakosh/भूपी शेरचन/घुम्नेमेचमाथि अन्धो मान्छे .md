---
title: घुम्नेमेचमाथि अन्धो मान्छे
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

दिनभरि  
सुकेको बाँसझैँ  
आफ्नो खोक्रोपनमाथि  
उँघेर,  
पछुताएर  
दिनभरि  
रोगी मलेवाझैँ  
आफ्नो छाती आफ्नै चुच्चोले ठुंगेर,  
घाउहरु कोट्ट्याएर  
दिनभरि  
सल्लाघारीझैँ एकलासमा  
अव्यक्त वेदनाले सुँक्क--सुँक्क रोएर  
दिनभरि  
पाते च्याउझैँ  
धरती र आकाशको विशालतादेखि टाढा  
एउटा सानो ठाउँमा आफ्नो खुट्टा गाडेर,  
एउटा सानो छाताले आफूलाई ढाकेर  
साँझमा  
जब नेपाल खुम्चिएर काठमाडौं  
काठमाडौं डल्लिएर नयाँ सडक  
र नयाँसडक-- असङ्ख्य मानिसका पाउमुनि कुल्चिएर,  
टुक्रिएर,  
अखबार, चिया र पानको पसल बन्छ  
किसिम--किसिमका पोशाकमा  
ओहोर--दोहोर गर्छन् थरीथरीका हल्लाहरु्  
फुलपारेको कुखुराझैँ कराउँदै  
हिंड्छन् अखबारहरु  
र ठाउँ--ठाउँमा अन्भकार पेटीमा उक्लिन्छ  
मोटरहरुको प्रकाशकदेखि तर्सेर  
अनि असङ्ख्य मौरीको भुनभुन र डसाइदेखि आत्तिएर  
म उठ्छु  
न्यायको दिनमा प्रेतात्माहरु उठेझैँ  
र नपाएर विस्मृतिको लेथे नदी  
रक्सीको गिलाँसमा हाम्फाल्छु  
र बिर्सन्छु आफ्नो पूर्वकथालाई  
पूर्वजुनि र मृत्युलाई  
यसरी नै सधैँ  
चियाको किटलीबाट एउटा सूर्य उदाएँछ,  
सधैँ रक्सीको रित्तो गिलाँसमा एउटा सूर्य अस्ताउँछ  
घुमिरहेकै छ प बसेको पृथ्वी-- पूर्ववत्  
फगत म अपरिचित छु  
वरिपरिका परिवर्तनहरुदैखि,  
दृश्यहरुदेखि,  
रमाइलो देखि,  
प्रदर्शनीको घुम्ने मेचमाथि  
करले बसेको अन्धो जस्तै।  
(२०१८--रुपरेखा)
