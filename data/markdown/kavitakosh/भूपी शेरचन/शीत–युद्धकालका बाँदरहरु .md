---
title: शीत–युद्धकालका बाँदरहरु
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

हातमा फोहर लागेका  
बाँदर सदा र सर्वत्र  
दुर्गन्धले पीडित हुन्छ  
सुन्तलाको घारीमा ऊ  
दुर्गन्धले निसासिन्छ  
गुलाफ फुलेको देख्ता  
उसले नाक थुन्छ  
दूषित हात उचालेर  
बचाउने चेष्टा गर्छ  
घृणित स्पर्शबाट आफ्नै हातको  
अनि सफलताको चीत्कार बोकेर  
ऊ वन--वन दगुर्छ  
रुख, ढुङ्गा आदिमा हात पुस्छ  
खोला--नालाको पानीमा हात चोपेर  
ऊ मुक्त हुन खोज्छ दुर्गन्धबाट  
त।्क प्रत्येक प्रयासपछि  
हात सुँघ्दा दुर्गन्ध  
झने बढेको पाउँछ  
अनि बहुुलनझैँ  
रुख हाँगाहरुका सारा  
फलफूलहरु झार्दै  
सुगन्ध र स्वादलाई मेटेर  
कम गर्न खोज्छ आफ्नो  
दुर्गन्धको प्रभावलाई  
र अन्तमा निराश भएर  
कुनै ठाउँमा बसेर ऊ बर्बरतापूर्वक  
घोट्न थाल्छ आफ्नो हात खस्रो  
ढुङ्गामाथि  
उसले ढुङ्गामा हात घोट्छ र सुँघ्छ  
उसले आफ्नो हात सँुघ्छ र घोट्न  
थाल्छ र घोटि नै रहन्छ  
तबसम्म  
जबसम्म कि उसको हात वेकम्मा हँुदैन  
शङ्कालु बाँदरको जब एकचोटि  
हात गन्हाउँछ  
उसले बगैँचालाई उजाड  
र आफ्नो हातलाई लुला बनाउँछ।  
(रुपरेखा)
