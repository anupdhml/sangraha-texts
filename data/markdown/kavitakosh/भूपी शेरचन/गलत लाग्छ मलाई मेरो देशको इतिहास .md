---
title: गलत लाग्छ मलाई मेरो देशको इतिहास
author: भूपी शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A5%80_%E0%A4%B6%E0%A5%87%E0%A4%B0%E0%A4%9A%E0%A4%A8
---

जब म  
यी भोकमा डुबेका चोकहरुमा  
यी वैलाएका कलिजस्ता गल्लीहरुमा  
हेर्छु एक--दुई दिन बसेर बास  
तब मलाई गलत लाग्छ  
मेरो देशको इतिहास  
यो बाटोको बीचमा माटो खनेेर  
बसेका देवताहरु  
यो बुझेर पनि लाटो बनेर  
बसेका मानिसहरु  
यो भूकम्पपीडित मन्दिर  
र ढल्केका गजूरहरु  
यी सालिक बनेर दोबाटोमा  
उभिएका हजूरहरु  
जब देख्छु म यी सबलाई  
सधैँ त्यही-- सधैँ उस्तै र  
सधैँ एकनास  
तब मलाई गलत लाग्छ  
मेरो हुरीको इतिहास  
जब म  
असङ्ख्य सीताहरुलाई सधैँ  
बाटो--दोबाटोमा,  
गल्ली--गल्लीमा,  
देश--विदेशमा,  
यूक्लिप्टसका रुखझैँ नङ्ग्याइएको देख्छु  
अनि जब देख्छु असङ्ख्य भीमसेन थापाहरुलाई  
निस्पन्द, निश्चल, शिथिल चूपचाप उभिएका  
आफ्नो आत्माको गीत झारेर  
तब मलाई गरुँ--गरुँ झैँ लाग्छ  
आफ्नै रगतको उपहास  
ेजब म  
यी भोकमा डुबेका चोकहरुमा  
यी वैलाएका कलिजस्ता गल्लिहरुमा  
हेर्छु एक--दुई दिन बसेर बास  
तब मलाई गलत लाग्छ  
मेरो देशको इतिहास  
सूुन्छु : अमरसिंह काँगडासम्म बढेको कुरा  
सूुन्छु : तेन्जिङले सगरमाथा चढेको कुरा  
सूुन्छु : बुद्धले धरामा शान्तिको बीउ छरेको कुरा  
सूुन्छु : अर्निकाले कलाले विश्व--मन हरेको कुरा  
सूुन्छु : सधैँ सुन्छु र केवल सुन्छु  
तर मलाई  
हुँदैन विश्वास  
जब म  
यी भोकमा डुबेका चोकहरुमा  
यी वैलाएका कलिजस्ता गल्लीहरुमा  
हेर्छु एक--दुई दिन बसेर बास  
तब मलाई गलत लाग्छ  
मेरो देशको इतिहास  
यो मेरो सत्य इतिहास।
