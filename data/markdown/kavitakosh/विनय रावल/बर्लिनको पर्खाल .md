---
title: बर्लिनको पर्खाल
author: विनय रावल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%A8%E0%A4%AF_%E0%A4%B0%E0%A4%BE%E0%A4%B5%E0%A4%B2
---

'पर्खाल लगाएपछि  
धेरै कुरो बाहिर पर्छ'  
र, सबैभन्दा ठूलो कुरो  
मान्छे---  
मान्छेको आँखाबाट ओझेल हुन्छ ।  
   
पर्खाल लगाउनु भनेको नै  
मान्छेको अपमान गर्नु हो  
मान्छेलाई मान्छे नहुन दिनु हो  
चाहे बर्लिनको पर्खाल होस्  
चाहे चाउचेस्कुको साम्यवादको पर्खाल होस्  
कुनै पर्खालको नियति पनि यही हो ।  
फेरि पनि मान्छे  
किन लामो पर्खाल ठड्याउँछ ?  
के पर्खाल लगाएर  
मान्छेको जात हराएको छ ?  
 के पर्खाल लगाएर  
मान्छेको विचार रोकिएको छ ?  
पर्खाल लगाएर केही दिन  
कसैलाई पनि तर्साउन सक्छौ  
कसैलाई पनि एक्लो पार्न सक्छौ  
तर, पर्खाल स्वयम्मा एउटा विडम्बना हो  
यो कहिल्यै अजम्मरी हुँदैन ।
