---
title: मलाई तिमी आफूजस्तै बनाऊ
author: विनय रावल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%A8%E0%A4%AF_%E0%A4%B0%E0%A4%BE%E0%A4%B5%E0%A4%B2
---

विसङ्गति हेरेर बस्नु  
यहाँको नियति भइसक्यो  
नराम्रो खबर सुनेर बस्नु  
यहाँको परम्परा नै भइसक्यो  
छातीभित्र आक्रोश थिचेर बस्नु  
यहाँको बाध्यता भइसक्यो।  
हे ईश्वर ।  
किन मलाई आँखा चाहियो ?  
किन मलाई कान चाहियो ?  
किन मलाई मुख चाहियो ?  
मलाई दया गर  
मलाई तिमी आफूजस्तै बनाऊ ।
