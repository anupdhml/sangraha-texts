---
title: रिँगटा
author: शैलेन्द्र साकार
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%88%E0%A4%B2%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B8%E0%A4%BE%E0%A4%95%E0%A4%BE%E0%A4%B0
---

रामायण, महाभारतका सम्पूर्ण ठेलीहरू  
बाइबल, कुरान र पुराणका थाकहरू  
ज्ञानविज्ञान किरिङमिरिङ करोडौँ अक्षरहरू  
मानवसभ्यताका लाखौँ हारजितका कथाहरू  
औषधीशास्त्र, नियमकानुनका थुप्रै पुस्तकहरू  
फटाफट--फटाफट कसले पल्टाइरहेछ  
मलाई रिँगटा लागिरहेछ ।  
आँखाले नभ्याइँदा लाखौँ चीलहरू उडिरहेछन् छानामाथि  
आकाशमा बादलहरू खोजिरहेछन् आड  
काला प्रेतहरू हिँडिरहेछन् आँगनमा र  
फूलबारीमा फैलिरहेछ सुक्खा आगो।  
लाखौँ मैनबत्तीहरू बलिरहेछन् एउटा पङ्क्तिमा  
काला लुगा लगाएका एक हूल मान्छेहरू  
लाखौँलाख मानिसहरू भीड बनाएर  
लाखौँ मानिसहरू दौडिरहेछन् च्यापेर मुखमा  
एक--एकवटा कालो मैनबत्ती ।  
साइकोडेलिक पेन्टिङमा झैँ  
 संसार नाचिरहेछ वृत्तमा ।  
मानिसको मगजमा आत्तिएको मुसोझैँ  
भयको रगत दौडिरहेछ ।  
उज्यालो आकाशबाट खसिरहेछ अँध्यारो तारा  
मानिसहरूलाई देखेर मानिसहरूलाई डर लागिरहेछ ।  
कोही छ जसले यहाँ मलाई तर्साइरहेछ  
हिँड्न लागेको बाटो झोलुङ्गे पुलझैँ हल्लिरहेछ  
रगतमा फणा उठाएको गोमन फन्का मारिरहेछ  
रिँगटामा हिँडिरहेछु।  
मलाई मान्छेहरूदेखि रिँगटा लागिरहेछ ।  
को शरीरभित्र पसेर पिङ खेलिरहेछ ?  
कामिरहेको लेन्सबाट फोटोमा को उत्रिरहेछ ?  
कसले ढोका, झ्याल र सिलिङहरूमा निर्घात घन ठोकिरहेछ ?  
कसले टाउकोभरि साइरनको घण्टी बजाइरहेछ ?  
म कुराहरू सडकमा ठमठम्ती दौडिरहेको देखिरहेछु  
म कुराहरू नाटकमा जथाभाबी उफ्रिरहेको भोगिरहेछु  
मान्छेका प्रत्येक अङ्गप्रत्यङ्गहरू  
छुट्टाछुट्टै हिँडिरहेको र मरिरहेको देखिरहेछु।  
म आफूसँग धुम्म रिसाएर बसेको आकाशमुन्तिर  
एउटा जुलुसमा हिँडिरहेछु--- भोज खाएर मात्तिएका  
सम्पूर्ण देवताहरूलाई बेवास्ता गर्दै  
एउटा आक्रोश हिँडिरहेछु  
क्रुद्ध हिँडिरहेछु  
रिँगटा हिँडिरहेछु।
