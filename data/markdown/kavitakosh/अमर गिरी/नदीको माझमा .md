---
title: नदीको माझमा
author: अमर गिरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%AE%E0%A4%B0_%E0%A4%97%E0%A4%BF%E0%A4%B0%E0%A5%80
---

नदीको माझमा छु म  
डगमगाइरहेछ डुङ्गा  
उठिरहेछन् छालहरू  
ती ठोकिन्छन्  
ढुङ्गामा/किनारमा  
भयभीत छु म  
विस्मित छु म  
सोच्छु---  
किनारामा उभिएर हेर्नेलाई  
कति अभूतपूर्व लाग्दो हो यो दृश्य ?  
आकाश सफा छ  
सफा छन् पहाडहरू  
पन्छी उडिरहेछन्  
आकाशमा माथि--माथि  
नदीको सुसाइमा मिसाएर  
झन् मीठो सुनिन्छ लोकभाका  
पहाड, न्यानो घाममा  
सेकाइरहेछ पिठ्यूँ  
तन्काउँदै शरीर  
वृक्षहरू गरिरहेछन्  
एकअर्कालाई अभिवादन  
तर नदीको माझमा छु म  
डुङ्गा गरिरहेछ ढलपल ।  
सदियौँदेखि भेट्न चाहेको  
किनारा भेट्नु छ मैले  
सदियौँदेखि मेट्न चाहेको  
तिर्खा मेट्नु छ मैले  
फेरि कहिल्यै नमेटिने गरी  
नयाँ केही लेखियोस्  
फेरि कहिल्यै नखोसिने गरी  
नयाँ बिहान रचियोस्  
सोचिरहेछु  
तर नदीको माझमा छु म  
उठिरहेछन् असङ्ख्य छालहरू  
डुङ्गा गरिरहेछ ढलपल ।
