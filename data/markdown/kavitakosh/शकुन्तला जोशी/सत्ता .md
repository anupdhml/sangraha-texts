---
title: सत्ता
author: शकुन्तला जोशी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A4%95%E0%A5%81%E0%A4%A8%E0%A5%8D%E0%A4%A4%E0%A4%B2%E0%A4%BE_%E0%A4%9C%E0%A5%8B%E0%A4%B6%E0%A5%80
---

तिनीहरूले भनेपछि  
\\'गीतावचन\\' ठानेर हामी  
लुरुलुरु पछि लाग्यौँ  
दायाँ घुम भने- घुम्यौँ  
बायाँ फर्की भने- फर्क्यौँ  
अघि बढ् भने- बढ्यौँ  
पछि हट् भने- हट्यौँ  
घोप्टो पर् भने- घुँडा टेक्यौँ  
टाउको थाप् भने- निहुरिदियौँ  
झन्डा बोक् भने- बोक्यौँ  
ढुंगा हान् भने- हान्यौँ  
एक दिन अर्को \\'गीतावचन\\' सुनाए  
\\'मर्न डराउनु हुन्न !\\'  
तर, हामी मर्‍यौँ/मर्दै आयौँ  
उनीहरू भन्थे,  
एकदिन हाम्रो सत्ता आउने छ  
सबैका आँगनमा घाम खस्नेछन्  
सबैको चुलामा आगो बल्नेछ  
त्यही दिनका लागि हामी तँछाडमछाड  
मर्न हतारियौँ  
हाम्रो उम्दा रगतको भेलमा तैरिँदै  
साँच्चै आयो  
\\'त्यो दिन\\'/\\'त्यो सत्ता\\'  
उनीहरूले भनेझैँ  
त्यो चम्किलो बिहानजस्तै थियो  
कर्पोरेट हाउसको डेकोरेटेड एजीएमजस्तै  
झकिझकाउ थियो  
विडम्बना,  
त्यहाँ हामी थिएनौँ/हाम्रा लागि कुनै ठाउँ थिएन  
एकदिन हामीले नसोध्दै  
उनीहरूले अर्को \\'गीतावचन\\' सुनाए  
\\'यो हाम्रो सत्ता हो  
नआत्तिनोस् !\\'  
पक्कै आउने छ एकदिन  
तपाईंहरूको आफ्नै सत्ता ...!
