---
title: जाली माकुरो
author: पारसमणि प्रधान
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A4%BE%E0%A4%B0%E0%A4%B8%E0%A4%AE%E0%A4%A3%E0%A4%BF_%E0%A4%AA%E0%A5%8D%E0%A4%B0%E0%A4%A7%E0%A4%BE%E0%A4%A8
---

वरिपरी सब घेरी जाल राम्रो बुनेर  
नजर गरि चनाखा चाल राम्रो सुनेर,  
दलिन मनि कुनामा माकुरो एक बस्थ्यो,  
घरिघरि घुमी हेरी प्वालमा फेरि पस्थ्यो । १  
"भ्रमर पुतलि जिङ्गा जालमा आइ पर्छन्,  
लटपट भइ चाँडै जालमा नै ति मर्छन,  
अरुहरु पनि पर्छन् जालमा धेर हेर,  
बसि बसि अनि खाँला मासुको भोज धेर ।" २  
यति भनिकन भित्र प्वालमा गै लुकेर-  
वरिपरि पनि हेर्दै माकुरो त्यो ढुकेर,  
दिनभरि अनि बस्थ्यो आसको खास दास-  
पुतलिहरु नपर्दा दुष्ट हुन्थ्यो उदास । ३  
भ्रमर वर नआई जालको चाल पाई  
परपरतिर जान्थे जाल देखी डराई,  
अरुहरु पनि उड्थे जाल मागी उडेर,  
रस पनि अनि चुस्थे फूलमा ती भुलेर । ४  
सरल सरल मौरी मस्त भै गान गाई,  
फुल फुल रस खाई फेरि खाई अघाई,  
घुनुनु घुनुनु गर्दै जालमा पर्न आयो,  
लटपट भइहाल्यो प्राण त्यल्ले गुमायो । ५  
झटपट गरि निस्क्यो जालमा माल पाई,  
लटपट अरु पार्योय जालमा माललाई,  
विष पनि अनि हाल्यो हात खुट्टा समायो,  
चुसि चुसि अनि खायो माकुरो त्यो अघायो । ६  
विषय रस कुनंमा एकहोरो नलागी,  
अघि पछि पनि हेर्दै ज्ञानिले हिंड्नु पर्छ,  
अघि र पछि नहेर्ने हुस्सु हो त्यो अभागी,  
अतिशय दुःख पाई मूर्खले मर्नु पर्छ । ७  
प्रकृतिसित म मिल्छू भाव लिन्छू उसैको,  
भनिकन कवि जस्तै भै उसै तम्सिएको,  
हुन त कवि म कैले सक्तथे बन्न ऐले ।  
तर पनि कविता यो लेखि-हेरें बलैले ८  
(\\'पद्य-संग्रह\\' बाट)
