---
title: एउटा मान्छे !
author: विप्लव प्रतीक
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%AA%E0%A5%8D%E0%A4%B0%E0%A4%A4%E0%A5%80%E0%A4%95
---

म देखिरहेछु त्यो एउटा मान्छे  
एक्लै हिँडिरहेछ- मानिसहरूको विशाल भीडमा ।  
ठोक्किन्छ एक्लै, सम्हालिन्छ एक्लै  
रुन्छ एक्लै, सहन्छ एक्लै  
अनि मुसुक्क हाँस्छ- आफू एक्लै ।  
उभिन्छ, हेर्छ, मोडिन्छ अनि फेरि हिँड्छ  
उकाली ओरालीमा, समथर मैदानमा  
हिमाल, पहाड र मरुभूमिमा- एक्लैएक्लै ।  
बिहान, दिउँसो, राति एक्लो  
सोचाइ, चिन्तन र छलफलमा एक्लो  
खोजीमा, बुझाइमा  
अनि हराउनु र भेटाउनु सबैमा एक्लो ।  
शिशिर, वसन्त, शरद, हेमन्त  
आगो, आँधी, भुइँचालो, भेल  
जहाँजहाँ भेट्छौ, उसलाई एक्लो भेट्छौ  
घृणा, माया, मुक्ति, बन्धन  
जताततै र सधैंसधैं एक्लोएक्लो ।  
त्यो हीराजस्तो मानिस  
हराउँछ कि भनेर,  
त्यो पवित्र हृदयको मानिस  
मेरो दुनियाबाट भाग्छ कि भनेर,  
अचेल मलाई एकदमै डर लाग्न थालेको छ ।  
मलाई सुर्ता लाग्दैछ  
डायनोसरझैं कतै त्यसको वंश विलुप्त त हुने होइन ?  
मलाई डर लाग्दैछ  
कुनै प्राचीन तर स्मृतिमा नरहेको एउटा युगझैं  
त्यो मान्छेको गाथा किताबका पन्नामा पनि नरहने त होइन ?  
त्यसैले धेरै दिनदेखि म उसलाई पछ्याइरहेछु  
ऊ एक्लो नहोस् भनेर ।  
तर, एकदिन अचानक  
मलाई झुक्याएर  
कुन्नि कुन दिशातर्फ  
त्यो मान्छे कुन सड्को अल्पिसकेछ- फेरि एक्लै ।  
... एउटा मान्छे देखेको थिएँ  
एक्लै हिँडिरहेको भीडमा र सुनसानमा पनि ।
