---
title: आवाजको पीडा
author: विप्लव प्रतीक
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%AA%E0%A5%8D%E0%A4%B0%E0%A4%A4%E0%A5%80%E0%A4%95
---

यतिखेर ओठ सिइएको छ मेरो  
टम्म पारेर छिद्रविहीन  
चर्कंदो छ छातीको घाउ र रसाइरहेछ रगत  
ओठको कापबाट  
गुनासो यति मात्र कि छातीको घाउचाहिँ यथावt /ह्यो  
गुनासो यति मात्र कि अब पीडाको आवाज निलम्बित भयो ।  
आवश्यकताहरू कहिलेकाहीँ गाँसभित्र मात्रै कैद हुन सक्तैनन्  
आवश्यकताहरू सधैँ बासकै मात्र हुँदैनन्  
आवश्यकताहरू कपासको मात्रै नहुन पनि सक्छन्  
सजायले स्वाभिमान निल्न सक्तैन  
र सयचोटि मर्नका खातिर  
मान्छे कहिल्यै एकपटकका निम्ति बिउँझ्न हुँदैन ।  
आवश्यकता मलाई त, विचार, क्रियाशीलता र बोलीको छ  
मलाई बोली फिर्ता देऊ  
मेरो छाती दुख्दैछ पीडाले ।  
यो पीडा र दुःख  
बोली र विचार अभिव्यक्त गर्न नसक्नुको हो  
ए, मेरो आवाजका कारण मलाई लखेट्नेहरू !  
मेरो छातीको पीडा तिमीहरूले बुझन सक्ने छैनौ ।  
मलाई घाउबारे बोल्नु छ  
मलाई दुखाइबारे बोल्नु छ  
तर, छातीको घाउ नबोल्न  
पीडा झेलिरहन र देखाउन नसक्न  
यतिखेर ओठ सिइएको छ मेरो टम्म मिलाएर ।  
तर, अहिले मेरो आवश्यकता नै बोली हो  
यतिखेर मलाई मेरो आवाज फिर्ता चाहिएको छ  
मलाई अभिव्यक्तिका लागि पर्याप्त वाणी चाहिएको छ ।
