---
title: हामी बाँचेको युग
author: विप्लव प्रतीक
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%AA%E0%A5%8D%E0%A4%B0%E0%A4%A4%E0%A5%80%E0%A4%95
---

गुलाफ रगतपछ्य छ  
सयपत्री र मखमली छियाछिया छन्  
र, रोएको छ हिमाल ।  
काँडा तिखारिएको छ  
तरबार चम्किएको छ  
राक्षसहरू गर्जिरहेका छन् ।  
अचेल दूबोमा शीत पर्दैन  
र इन्द्रेणी लाग्दैन आकाशमा  
लोभलाग्दो घाम बम बनेर आकाशमा उडिरहन्छ  
जून चिहाएर हेर्न मन गर्दिन कतै पनि  
र पृथ्वी,  
मानवीय मूल्य विलुप्त भएको  
घीनलाग्दो भट्टीमा पुत्पुत् जलिरहेछ  
युग,  
भित्रभित्रै पाकेर सडेको आप\\mनो शरीर  
भड्किलो पोसाकभित्र लुकाएर उभिएको छ ।  
मानिस-मानिसबीच अन्तर निकै बढ्दो छ  
महल र झुप्रोको अन्तर मात्र होइन  
संवेदना, सद्भावको अभाव  
आस्था र प्रेमको दुर्लभताले  
दिक्दार धरती क्षीण भइसकी ।  
अँगालो हाल्न सिकाउनेहरू शूलीमा परिसके  
जीवनका कलाकारहरू \\'क्रुसीफाई\\' भइसके  
र, काँडा झन्झन् तिखारिँदैछ-  
गुलाफका पत्रपत्रमा रगत छ  
सयपत्री र मखमली छियाछिया-  
समस्त पृथ्वी वेदनामा रोइरहिछे  
राक्षसहरू भने कानको जाली फुट्ने गरी गर्जिरहेछन् ।
