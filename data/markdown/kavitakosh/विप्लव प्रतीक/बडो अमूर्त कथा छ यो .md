---
title: बडो अमूर्त कथा छ यो
author: विप्लव प्रतीक
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%AA%E0%A5%8D%E0%A4%B0%E0%A4%A4%E0%A5%80%E0%A4%95
---

(बडोअमूर्त कथा छ यो)  
जन्म जसरी एउटा सन्जोग  
मृत्यु पनि एउटा सन्जोग  
सन्जोगकै जिन्दगी जिउनुपर्ने बाध्यतामा  
हरेक मानव पिल्सिएर रोगी भए तापनि  
स्वस्थ भएको अभिनय गरिरहेछ  
(बडो अमूर्त कथा छ यो) ।  
जुन दिन मान्छेले सन्जोगसँग विजय प्राप्त गर्नेछ  
त्यही दिन विनाश सुरु हुनेछ  
र सृष्टिले विश्राम लिनेछ  
(बडो अमूर्त कथा छ यो) ।  
सन्जोग कसैलाई साह्रै सुखदायी हुन्छ  
सन्जोग कसैलाई साह्रै दुःखदायी हुन्छ  
त्यही सन्जोग तिमी भोगिरहेछौ  
त्यही सन्जोग म भोगिरहेछु  
त्यही सन्जोग हामी भोगिरहेछौँ  
(बडो अमूर्त कथा छ यो) ।
