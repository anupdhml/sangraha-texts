---
title: समस्यापूर्ति
author: जगन्नाथ शर्मा पौड्याल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A4%97%E0%A4%A8%E0%A5%8D%E0%A4%A8%E0%A4%BE%E0%A4%A5_%E0%A4%B6%E0%A4%B0%E0%A5%8D%E0%A4%AE%E0%A4%BE_%E0%A4%AA%E0%A5%8C%E0%A4%A1%E0%A5%8D%E0%A4%AF%E0%A4%BE%E0%A4%B2
---

कसी कण्ठमा प्रेमले बाहु-पाश  
        बसी काखमा ज्यू गरी एकनास ।  
हजारौं झडी रङ्गके नित्य झाडी  
        तिमी मेरि तिम्रो म भन्थें अगाडी ।।१।।  
भरीला नयाँ फूलका गाँथि माला  
        गलाबीच पैंल्ह्याउँदै जोडि गाला ।  
खुशीको निरन्तर् वहायेर बाढी  
        तिमी मेरि तिम्रो म भन्थें अगाडी ।।२।।  
गरी नित्य लाखौं थरी हाँस-खेल  
        परी रङ्गरस्‌मा बढायेर मेल ।  
भुलेको म हूँ प्यारि सर्वस्व छाडी  
        तिमी मेरि तिम्रो म भन्थें अगाडी ।।३।।  
न ता रीस लिन्थें न ता नैन तर्थैं  
        न ता अन्त जाने इरादा म गर्थें ।  
डटेको थियें काखमा भै वहाडी  
        तिमी मेरि तिम्रो म भन्थें अगाडी ।।४।।  
जुलुम्‌ भै भुली प्रेमका रङ्गरस्‌मा  
        लजाई तिमी पर्न जाँदा सकस्‌मा  
स्वयं झट्ट पैर्हाँउँथे हाँसि साडी  
        तिमी मेरि तिम्रो म भन्थें अगाडी ।।५।।  
जसै प्रेमले गर्दथ्यौ क्यै रिसानी  
        अनी हाँसदै सारिके छेउ तानी ।  
नरम् भै कुरा गर्दथें मर्म ताडी  
        तिमी मेरि तिम्रो म भन्थें अगाडी ।।६।।  
लियी खिन्न भै रङ्गले लामु सास  
        तिमी लेटदा चित्त पारी उदास ।  
स्वयं वैद्य वन्थे समातेर नाडी  
        तिमी मेरि तिम्रो म भन्थें अगाडी ।।७।।  
मसीना गरम्का पसीना बहाई  
        तिमी तर्कदा दिक्क मानी लजाई  
सकल् हेर्दथें दङ्ग भै नैन गाडी  
        तिमी मेरि तिम्रो म भन्थें अगाडी ।।८।।  
दुवैको थियो प्रेमको तन्तु एक  
        कुरा गर्दथ्यौं कुञ्जमा गै अनेक ।  
यसैले सवैतर्फको मोह छाडी  
        तिमी मेरि तिम्रो म भन्थें अगाडी ।।९।।  
(\*सूक्तिसिन्धु (फेरि), जगदम्बा प्रकाशन, २०२४)
