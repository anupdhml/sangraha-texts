---
title: जालसाजी
author: जगदीश घिमिरे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A4%97%E0%A4%A6%E0%A5%80%E0%A4%B6_%E0%A4%98%E0%A4%BF%E0%A4%AE%E0%A4%BF%E0%A4%B0%E0%A5%87
---

उद्देश्य खोतल्दै--खोतल्दै जाँदा  
म उद्देश्यको समेत उद्देश्य पाउँदिनँ र  
अर्थ सोध्दै--सोध्दै जाँदा  
म अर्थको समेत अर्थ देख्दिनँ  
अस्तित्व पहिल्याउँदै--पहिल्याउँदै जाँदा  
म अस्तित्वको समेत अस्तित्व भेट्दिनँ  
यो एक मुठी सास हो--- जुन सत्य हो  
योएक मुठी गाँस हो--- जुन ध्रुव सत्य हो  
जीवन  
त्यही एक मुठी सास र एक मुठी गाँसका निमित्त  
गरिने जालसाजी हो  
जीवन आफूले आफैप्रति गरिने अन्याय हो।  
समाज छ, राष्ट्र छ, संयुक्त राष्ट्र पनि छ  
वर्ण छ, वर्ग छ, उचाइ र गहिराइ पनि छ  
धर्म छ, पाप छ, अर्थ छ, अनर्थ छ  
काम छ, निष्काम छ, सकाम छ, अतिकाम छ  
तर मोक्ष खै कुन मिसिलमा परेर हराएछ ?  
जागिर छ---  
जुन वेश्याको सिउँदोको सिन्दूर हो  
जुन स्वाभिमान बेचेर कमाएको तलब हो  
नियमावली छ  
जुन गीता हो, बाइबल हो, कुरान हो  
हाकिम छ  
जुन दैव हो  
व्यवस्थापन छ  
जुन लीला हो।  
मान्छे छ, चुप छ  
रेडियो बोल्छ, माइक बोल्छ वा बोल्छन् चराचुरुङ्गीहरू  
अथवा झर्नाहरू वा टेम्पोवा जेटका आवाजहरू ।  
   
साहित्य छ  
त्यो आङका छारो हो  
नलेखे लेख्नुपर्छ  
लेखे लेख्न हुन्न ।  
चित्र छ---  
 त्यो हाम्रो व्यङ्ग्यचित्र हो  
विद्रुप छ---  
त्यो हाम्रो जीवनवृत्त हो  
जीवन आफूले आफैसँग गरिने अन्याय हो  
जीवन आफूले आफैसँग गरिने जालसाजी हो
