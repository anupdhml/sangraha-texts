---
title: ऐना अगाडि आज
author: सन्तोष थेबे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%A8%E0%A5%8D%E0%A4%A4%E0%A5%8B%E0%A4%B7_%E0%A4%A5%E0%A5%87%E0%A4%AC%E0%A5%87
---

ऐना अगाडि किन हो आज  
बैँस कतै अल्झेजस्तो लाग्छ  
समयका डोबहरु  
उमेरका कुइनेटाहरु  
बाक्लो 'कस्मेटिक्स' ले पोतुँ जस्तो लाग्छ  
लाउँछन् नि आजकल  
बाटुलो गोलाकार चश्मा  
त्यसैभित्र बैँस छपक्क छोपुँ जस्तो लाग्छ ।  
पीरका स--साना किराहरु  
बाँच्नु पर्ने जीवनका जटिलताहरु  
एकक्षणलाई बिर्सिएर कतै  
ऐना अगाडि मुस्कुराउ जस्तो लाग्छ  
वैँसका गीतहरु गुन्गुनाउँ जस्तो लाग्छ  
सुटुक्क निर्मोहीको तस्वीरमा हाँसु जस्तो लाग्छ  
ऐना अगाडि किन हो आज  
बैँस कतै अल्झे जस्तो लाग्छ ।  
होइन, होइन, त्यसो होइन  
झ्वाम्म फुटालेर ऐना  
एकपल्ट बैँस फेरि टिपुँ जस्तो लाग्छ  
छताछुल्ल ऐनाहरुमा कतै लुकुँ जस्तो लाग्छ  
अहो !  
शिशिरमा पनि मन त वसन्त भएर फुलेछ  
ऐना अगाडि किन हो आज  
बैँस कतै अल्झे जस्तो लाग्छ ।
