---
title: गुनासोको गड्तिर र नागबेली तमोर
author: सन्तोष थेबे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%A8%E0%A5%8D%E0%A4%A4%E0%A5%8B%E0%A4%B7_%E0%A4%A5%E0%A5%87%E0%A4%AC%E0%A5%87
---

हरेक चैत बैशाखको खडेरीमा  
कोइली कुर्लिरहेको बेला  
मलाई टेकाइरहेको धरती  
जब छातीभरिभरि चिरा पर्छ  
म आकाशतिर टाँगिएर  
गुनासोको मान्द्रोभरि बिस्कुनमा सुक्छु ।  
हरेक असार साउनको भेलमा  
खहरे उर्लिरहेको बेला  
मलाई जगाइरहेको धरती  
जब गर्भभरिभरि बीज छर्छ  
म धरतीतिर घोप्टिएर  
गुनासोको भर्लाभरि घुममा ओत्छु ।  
यसरी गुनासोले नाम्लेजुका भएर  
मसँग जिजीविषाको अल्पविराम साइनो गाँसेछ  
मसँग विभिषिकाको पूर्णविराम काँडेतार टाँगेछ ।  
गुनासोले कहिल्यै नभरिने  
छपनीमा दुलो परेको यो मन  
मानापाथीमा नभरिने यो चित्त  
नून र मट्टितेलको ढाकर  
गड्तिरमा रानीपौवा नपुग्दै  
तोक्माले ढाकर नअड्दै  
कसरी एक कान्ला फाक्टामा अँगालो हालेछु  
नागबेली तमोरको आदिम कथा सम्झेछु  
त्यसैबेला हो,  
गुनासोका भरिया साथीहरु हो,  
आकाशमा जूनघाम साक्षी छ  
धरतीमा ढुङ्गामाटो साक्षी छ  
मैले माटोको वास्तविक मोल र तोल देखेँ  
मैले माटोको वास्तविक सौन्दर्य र ऐश्वर्य देखेँ  
नागबेली तमोरको छातीमाथि आफ्नो सर्वाङ्ग रुप देखेँ ।  
दुईपाथी नून पर,  
एकटिन मट्टीतेल पर  
छरपस्ट गुनासोहरुमाथि तुर्लुङ्ग झुण्डिएर  
ढाक्रेसाथीहरु शोकमग्न छन्  
एकमुठी माटो  
दुईमुठी माटो  
तीनमुठी माटो  
अनगिन्ती माटोमुनी म तील भएर खुम्चिन्छु  
म जौबारीमा जौ भएर लहराउँछु  
थाहा छैन  
भरीयाहरुले किन गोजीमा तील जौ खोजेँ  
किन ढाकरमा गुनासाहरु घोप्ट्याए  
नागबेली तमोरमा  
मेरा एकजोडी आँखाहरु बगिरहेछन्  
नागबेली गड्तिरमा  
मेरा एक ढाकर गुनासाहरु वर्षायाम पर्खिरहेछन्
