---
title: जीवनको रीत
author: मणि लोहनी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A3%E0%A4%BF_%E0%A4%B2%E0%A5%8B%E0%A4%B9%E0%A4%A8%E0%A5%80
---

छाडेर गए पनि तिमीले  
दुःख लागेन मलाई ।  
यो हाम्रै मनजस्तो कहिल्यै नअडिने पृथ्वी पनि  
एकछिन त अडिएजस्तो लाग्यो  
विरुपाक्षजस्तो टक्क रोकिएर समयले  
धारेहात लगाइरहेझैँ लाग्यो  
छाडेर गएपछि तिमीले  
भगवान् पनि तिम्रै साथमा उभिएर  
मलाई सरापी रहेझैँ लाग्यो ।  
छाडेर जाँदा तिमीले लिएर गएकी थियौँ  
मेरा ओठका खुसीहरू  
सपनाहरू मेरा आँखाका  
लिएर गएकी थियौ मेरा चौडा छातीका साहसहरू  
र बाँकी थिए मसँग  
पीडाकै पाइलाजस्ता कलेँटीहरू ओठमा  
नपुङ्सकको पत्नीको श्रापझैँ आँसुहरू आँखामा  
र गडेथ्यो छातीमा, आफैँसँग हारेको मानिसको अनुहारजस्तो दुःख ।  
छाडेर गएपनि तिमीले  
दुःख लागेन मलाई ।  
हामीले छोएको र देखेको मात्रै  
सत्य रहेनछ  
सँगै हुनु र रमाउनु मात्रै पनि  
जीवन होइन रहेछ  
हो, जसरी हाँस्यौ नि तिमी मेरो अँगालोमा  
हो, जसरी अग्लिए नि म तिम्रा सपनाहरूसँग  
यी सबै पनि पूर्ण रहेनछन् ।  
कोही हुनु, नहुनुले  
कहाँ रोकिदोरहेछ र यो घुमिरहने पृथ्वी  
कसैको हुनु, नहुनुमा  
कहाँ अडिदोरहेछ र यो बगिरहने समय ।  
सँगै हुँदा हामीले  
कपडाजस्तै फुकालेर आफ्ना अहमहरू  
एकसाथ नबाँचेका पनि होइनौँ  
बेपरवाह छाडेर आफ्ना खुसी र रहरहरू  
एकअर्कालाई न्यानो नबनाएका पनि होइनौँ  
ओच्छ्याएर आफ्नै छाती मैले  
तिमीलाई दुःखहरूबाट सुरक्षित राखेको पनि हो  
समातेर मेरो पाखुरा  
संसार बैरी हुँदा तिमी मेरो पक्षमा उभिएकी पनि हौ ।  
र पनि यस्तै भयो  
सँगै हुन सकेनौँ हामी ।  
भेटिनु र छुट्टनु  
एउटा प्रक्रिया रहेछ  
जसरी पलाउँछन् पातहरू रुखबाट  
जसरी र्झछन् पातहरू रुखबाट  
यो एउटा सिलसिला रहेछ जिन्दगीको  
कहिल्यै नअडिएजस्तै पृथ्वी  
कहिल्यै नरोकिएजस्तै समय  
एउटा रीत रहेछ जीवनको ।  
तिमीसँग छुट्टएिको वर्षौंपछि  
आज मैले बुझें  
छुट्टनिकै लागि भेटिएका रहेछौँ हामी ।  
छाडेर गए पनि तिमीले  
दुःख लागेन मलाई ।
