---
title: बेनाम वनफूल
author: बम देवान
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AC%E0%A4%AE_%E0%A4%A6%E0%A5%87%E0%A4%B5%E0%A4%BE%E0%A4%A8
---

विस्तृत/विशाल  
घना जङ्गलभित्र  
कति--कति मनसुनका हातले उमारे  
बेनाम/बेखबर वनफूलहरू ।  
र ओइलाए, हराए  
बेनाम/बेखबर वनफूलहरू ।  
न कुनै कविका आँखाको गहिराइले  
छोयो यिनलाई,  
न त कुनै युगल प्रेमको भावकुताले  
छाम्यो यिनलाई  
बिनामूल्याङ्कन  
बिनाप्रशंसा  
सर्वाङ्ग कठ्याङ्ग्रिने शीतको सारमा होस्  
या कालो रातको घनघोर बर्सातमा होस्  
शरद्को मादकतापूर्ण सुन्दर साँझमा होस्  
या विरक्तिलाग्दो हिउँदको पतझडमा होस्  
बेनाम/बेखबर वनफूलहरू  
सिर्जनाका रङ्गहरू छरेर  
फुल्छन्, वैलिन्छन्  
अज्ञात सहिदका आँखाका सपनाहरूजस्तै  
यो एकान्त घना जङ्गलभित्र  
बेनाम/बेखबर वनफूलहरू ।।
