---
title: जीवनको बाँसुरी नै अर्कै बज्थ्यो।
author: विष्णुविभु घिमिरे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81%E0%A4%B5%E0%A4%BF%E0%A4%AD%E0%A5%81_%E0%A4%98%E0%A4%BF%E0%A4%AE%E0%A4%BF%E0%A4%B0%E0%A5%87
---

१. पीरहरू  
        सुन्दर भए  
        कति आनन्द हुन्थ्यो  
        ती सबै  
        बजारमा बिक्री हुन्थे  
        त्यति बेला  
        आँखामा  
        एउटा उज्यालो चमक हुन्थ्यो  
        ओठमा  
        सधैँ वसन्त फक्रन्थ्यो  
        त्यतिखेर  
        न मेरो बाध्यताको दासता रुन्थ्यो  
        त्यति बेला  
        जीवनको बाँसुरी नै अर्कै बज्थ्यो।  
        तर पीरहरू सुन्दर हुनासाथ  
        मसँग  
        के पीरहरू बस्थे ?  
        आफ्ना  
        पीरहरू अरूकै हुन्थे  
        मसँग  
        के पीरहरू बाँच्थे ?  
        ती पीरहरूको पसल खोलेर  
        सायद अरू नै धनी बन्थे।  
२. सपनाहरू  
        साँचोभए  
        कति आनन्द हुन्थ्यो  
        अहिले  
        जति सुन्दर सपनाहरू छन् ।  
        ती सबै बजारमा बिक्री हुन्थे  
        त्यति बेला  
        मलाई न मेरो समयले जोत्थ्यो  
        मलाई न मेरो बाध्यताले नोकर बनाउँथ्यो  
        त्यतिखेर  
        न मेरो हाकिम ईश्वर हुन्थ्यो  
        न मेरो अफिस मन्दिर बन्थ्यो  
        त्यति बेला  
        बिपनामा सबभन्दा आनन्द मनाउनेहरू  
        मेरा सुन्दर सपनाहरूका अगाडि  
        कति विनम्र  
        हातहरू जोड्दै उभिन्थे होला ।  
        तर  
        सपनाहरू  
        साँचो हुनासाथ  
        मुठीबाट चुहिन्थे  
        मसँग  
        के सपनाहरू हाँस्थे ?  
        ती सपनाहरू एक--एक किनेर  
        सायद अरू नै  
        सम्मानित बाँच्थे।  
३. कल्पना  
        यथार्थ भए  
        कति आनन्द हुन्थ्यो  
       अहिले  
        जति कल्पनाका तरङ्गहरू छन्  
        ती सबै  
        बजारमा बिक्री हुन्थे  
        त्यतिखेर  
        आफ्ना नानीहरूको  
        म पनि  
        एउटा आदर्श बाबु बन्थेँ  
        आफ्नी श्रीमतीको  
        हरदम आँखाकै नानी बन्थेँ  
        साँच्ची  
        म पनि एउटा  
        बाबु--आमाका आँखामा  
        होनहार सन्तानमा गनिन्थेँ  
        त्यसबेला  
        यथार्थका  
        भावविहीन बगरे मुटुहरू  
        यथार्थका  
        कृत्रिम औपचारिक मनहरू  
        मेरा कल्पनाहरू खुसी पार्न  
        कति भजन गाउँथे होला  
        कति प्रार्थना जप्थे होला ।  
    
        तर कल्पना  
        यथार्थ हुनासाथ  
        मसँग  
        कल्पना नै के बाँच्थ्यो ।  
        मसँग  
        के कुनै कल्पनाले कावा खान्थ्यो ?  
        अहिले  
        जति सुन्दर कल्पनाहरू छन्  
        ती अरूकै हुन्थे  
        ती कल्पनाहरूको  
        दोकान खोलेर  
        सायद अरू नै मालिक बन्थे ।
