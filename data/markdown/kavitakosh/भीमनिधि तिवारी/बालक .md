---
title: बालक
author: भीमनिधि तिवारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%80%E0%A4%AE%E0%A4%A8%E0%A4%BF%E0%A4%A7%E0%A4%BF_%E0%A4%A4%E0%A4%BF%E0%A4%B5%E0%A4%BE%E0%A4%B0%E0%A5%80
---

देखें मैले एउटा पाटी मार्ग छेउमा उभिएको । जून र घाम निशि  
दिन पस्ने आधा छाना भत्केको । कुकुर सुतेका एक-कुनामा लूते !  
फोहर ! उपियाँ उफ्रेको । अन्य कुनामा भीखमंगी मरिरहेकी !  
देख्ने को ? नौ महीनाको एउटा बालक चुस्थ्यो दूध मृत माताको  !(१)  
झुत्राझुत्रा तान्द्रातान्द्रा हा ! वस्त्रविशेष थियो उसको । सारा लट्टा,  
जमठ भएको कपिल कपाल थियो उसको । शुष्क ओष्ठ बीचमा  
सस्मित दंत थियो उसको, आँखाको डिलमंतिरचाहिं आँसु-थोपा  
टप्केको । बामे सर्दै बबुरो बालक चुस्थ्यो दूध मृत माताको ! (२ )  
यस दुनियाँमा गरीबहरुको पीरपिराउ हेन को ? निःसहाय  
अनाथहरुको आर्त्तनाद सुन्ने को ? मर्नेचाहिं मरिरहेछन् ।  
एक वचन बोल्ने को ? सहानुभूति, सहायता गर्ने को ? कस्तो न्याय  
विधाताको । रोईरोई विचरो बालक चुस्थ्यो दूध मृत माताको ! (३ )  
रात्री झन् झन् चढ्दै आयो, कर्कश स्वर --ध्वनि उलूकको । सब  
सडक सुनसान मसान समान भो, बहन्छ वायु हिमगिरिको !  
कता कताबाट सुदूर स्यालको आउँछ आवाज प्रतिध्वनिको ।  
घाँटी टप्पटप्प सुकाई टुहुरो बालक चुस्थ्यो दूध मृत माताको ।(४ )  
उषाकाल भो । चराहरु बोले घण्ट सुनियो मन्दिरको । दूर पूर्व  
पहाडमा मधुर लालिमा, रंग बदलियो धरातलको । पहिलो  
ज्योति त्यही पाटीमा आयो, हेर्यो , भास्करको । देख्यो के ?-क्षुधित  
नग्न, कृशतनु, प्रायः मृत बालक चुस्थ्यो दूध मृत माताको !!! (५ )  
(कविता-'नन्द' बाट )  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
