---
title: हेल्लो सिलिकन !
author: सुधीर क्षेत्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%A7%E0%A5%80%E0%A4%B0_%E0%A4%95%E0%A5%8D%E0%A4%B7%E0%A5%87%E0%A4%A4%E0%A5%8D%E0%A4%B0%E0%A5%80
---

सिलिकनका टापहरूले थर्किएर  
आप्रावासी औंलाहरू कॉंप्छन्  
तिहारका बाबरी फूलमाझ।  
गोजीमा सिलिकनका कानेखुशीहरू  
दिनभरि दही-चिउरा खान्छन्  
अनि कसारका डल्लाजस्ता बटनहरू  
रातो-पहेंलो बनी  
मलाई मित्रताको सिग्नल दिइरहन्छन्।  
हेल्लो सिलिकन !  
तिमीले सकी-नसकी बोकेको विद्युत- तरङ्गबाट  
केही धागाहरू पठाइदिनू  
पहाड चढ्दै गरेका डोका-नाम्लाहरू  
बिस्तारै सिलिकनमा अनुदित हुँदैगरेका कथा  
म त्यही धागोमा बॉंधेर पठाइदिउँला।  
देउसी-भैलोका एमपीथ्रीहरू सुनेर  
कहिले नअघाउने डॉंडा-भञ्ज्याङ  
आजभोलि कुन माइक्रोचिप्समा मुख जोतिरहेछ।  
टर्रो सिलिकनको सुपारी चुस्नथालेपछि  
खस्रो भएको आस्वादनको जिब्रोले  
संस्कारका स्वादिला जङ्गली अमलाहरू  
खाएनन् खाएनन् !  
हिजाज  
सिलिकनले मासु खान्छ  
चैते दशैं काटेर भोग लाउँछ।  
सिलिकनका ह्याकुला भएका नानी जन्मिरहेछन्।  
सिलिकनकै दूध  
सिलिकनकै मातृत्व र  
सिलिकनकै पाठेघर।  
हेल्लो सिलिकन
