---
title: सहरभित्र के-को हल्ला
author: सुधीर क्षेत्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%A7%E0%A5%80%E0%A4%B0_%E0%A4%95%E0%A5%8D%E0%A4%B7%E0%A5%87%E0%A4%A4%E0%A5%8D%E0%A4%B0%E0%A5%80
---

1 ए लिप्स्टिकका एफ्रोदिते सुगन्धहरू  
मांसल शब्दहरू खोजेर  
अभिव्यक्त हुनलाई  
उन्मादका चिल्ला तिघ्रा बजाएर  
सिग्मण्ड फ्रायडका गाउँ खोज्दैछन्।  
छातीबाट उम्केर  
सहरका आँखामा चुप्लुङ्ग डुब्नपुग्छन्  
पुष्ट डल्फिनहरू।  
2 ए मेरो सङ्गीतको सुफी श्वास  
मुरलीका प्वालहरूबाट निस्केर  
ध्वनि-प्रदुषणका बादलमा  
बाल्न गएको छ  
ससाना सूर्यका बल्बहरू।  
3 ए कालो सुट लाउने एकहुल भलाद्मीहरू  
चर्चा गरिरहेछन्  
के सम्बन्ध छ,  
काइँली औँलामा लाएको सुनको औँठी  
र  
अमार्त्त्य सेनको अर्थशास्त्रमाझ।  
4 ए हेर्दा-हेर्दै कमिलाको एकहुलले  
असहाय गनेउलाको अपहरण गरेर लगे।  
यो ताजा काण्डको सीधाप्रसारण देख्ने  
एकमात्र म,  
ज्ञात भयो  
अपहरण हुनबाट यसपल्ट बॉंचेको रहेछु।  
5 ए शनिवारको दिन  
व्यापारका विशेषज्ञहरूले  
सुनको भाउमा गुन्द्रुक बेचलाई  
बजारको कमुलो अङ्ग चिमोटेर  
आर्त्तनादको दोकान थापेको छ।  
6 ए उपभोक्ताका अक्षौहिनी सेना  
हातमा धिब्रीहरू बोकेर  
विक्रेताको मनमा उज्यालो छर्न हिडेहोलान्  
त्यसै र  
डम्बरचौकहरू खोकिरहेछन्  
बल्झेको हुकिङ्कफ  
छातीमा बम झैं पड्काउँदै।  
तर कविहरू  
सब्जीवाल्नी बड़ीको काखमा  
क्रय-विक्रयको रातो खाता देखेर  
सूर्योदय र सूर्यास्तका सम्झना गरिरहेछन्।  
7 ए शब्दहरू  
हौसलाको बॉंदरे टोपी लाएर  
सङ्घर्षको जाडोमा  
ठिही-युद्ध लडी नै रहेका छन्,  
सहरभित्र के को हल्ला।
