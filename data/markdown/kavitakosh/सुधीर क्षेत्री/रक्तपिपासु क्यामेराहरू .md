---
title: रक्तपिपासु क्यामेराहरू
author: सुधीर क्षेत्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%A7%E0%A5%80%E0%A4%B0_%E0%A4%95%E0%A5%8D%E0%A4%B7%E0%A5%87%E0%A4%A4%E0%A5%8D%E0%A4%B0%E0%A5%80
---

नखिँच्नू अबदेखि मेरा अर्द्धमुदित नयनहरू  
रगतका भोका क्यामेराहरूले।  
नटिप्नु डुब्नलागेको घाम रक्तपिपासु क्यामेराले।  
सत्याग्रह खाएर डम्म अघाएका  
अन्शनकारी सन्तोषहरू र  
हावामा पौडी खेलिरहेका  
स्वाभिमानी झण्डाका नक्शा उतार्नलाई  
चर्केका सम्वेदना-लेन्सहरू  
अहँ,  
पुग्दैन।  
क्यामेराहरू ड्र्याकुला हुन्।  
घाउहरू, रगत, विस्फोटहरू ह्नमर्यााङ्-मर्या्ङ् चपाउँदै  
निल्दै  
ओकल्दै  
गणतन्त्रका अँध्यारा गल्लीभित्र  
ती मुत्न जान्छन्।  
क्यामेराहरू मृत्युका प्रयोजक हुन्  
वधशालादेखि बुफेसम्मै।  
जसलाई आमजनता भन्छौ नि तिमीहरू !  
त्यो माचिस सल्कँदा  
कता-कता डढेलो लाग्छ, हेर्नू।  
अनुहारभरि लतपत रक्तिम महोत्सव बोकेर  
खुफिया गोजीमा हात घुसारी  
यतै आउँदैछ त्यो महानायक।  
किटाणुयुक्त पाठेघरबाट  
हुलका हुल सिजोफ्रेनिक महाशयहरू  
सभ्यताको व्हाइट-कलर कायामा निस्कँदैछन्।  
मेरो माटोको आवाज  
चियर्स-लिडरहरूका काखी र छेपारीका भञ्ज्याङ्हरूमा  
साउती बनेर हराइबस्छ।  
ऊ ह्न धातुको रूमालले  
मेरो आँसु र पसीना सोतार्न चाहन्छ।  
तिमी नखिँच्नू  
भस्मेका पवित्र मृतात्माहरू  
र  
पौष्टिक उद्भिदका हरितकण।
