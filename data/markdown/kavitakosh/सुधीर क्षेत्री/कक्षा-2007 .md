---
title: कक्षा-2007
author: सुधीर क्षेत्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%A7%E0%A5%80%E0%A4%B0_%E0%A4%95%E0%A5%8D%E0%A4%B7%E0%A5%87%E0%A4%A4%E0%A5%8D%E0%A4%B0%E0%A5%80
---

लुगा सिलाउने मसिन जस्तो एउटा लुइरे शिक्षकले  
दशपल्ट उध्रिरहने लास्ट-बेञ्चरहरूको दिमागलाई  
खुटिरहन्छ।  
यो कक्षाको ज्यामिति-बाकसभित्र  
स-साना क म्पास र चॉंपहरू  
बेमेलको बक्ररेखालाई  
तन्काई-तन्काई  
तेर्सो पार्ने प्रयासमा छन्।  
मेरो श्रेणी कक्षा  
राधाकृष्णन् र  
कृष्णमूर्तिले टालेका कोटेसन चाखेर  
जिब्रो पड्काइरहन्छ अनि दिनहुँ  
दिमागको छानाबाट चुहिरहने  
विचारका तप्कनाहरू  
समयको भूईंमा पछारिइरहन्छ।  
समय-तालिका चपाएर  
अनुशासनको वान्ता गर्छ  
उज्यालोले लाटिएका  
पोल्ट्री फार्मका पङ्क्षीहरू।  
जुनकिरीको रॉंको बोकेर  
उमेरभन्दा अघि-अघि हिडिरहेछन्  
दुबोहरू।  
काठको टेबलले  
आफ्नो संवेदनशीलता बचाउन  
छातीभरि कोर्नदिइरहन्छ अङ्ग्रेजी गीतका स्थायीहरू।  
हतास फलामका बेञ्चीहरू पनि  
कनाइबस्छ ढाड  
ग्रफाइटको पेन्सिलले।  
इतिहासको किताबबाट  
पिरियडैपछि निस्कनचाहने योद्धाहरू  
भूगोल र विज्ञानको बीचमा चेप्टिएर  
समय-कटनीको लागि  
टिफिनको गन्ध सुँघ्दै  
मुख मिठ्याइरहेछन्।  
बाहिर देखेँ,  
बयेरका टफी चुसेर चराहरू  
मसीनका आवाजबाट  
कर्कशता छिलेर  
साङ्गीतिक लेप लाउनलाई  
भुर्र-भुर्र हावा हम्किरहेका रहेछन्।
