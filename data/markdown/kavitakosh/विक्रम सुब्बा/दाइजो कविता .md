---
title: दाइजो कविता
author: विक्रम सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%95%E0%A5%8D%E0%A4%B0%E0%A4%AE_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

मसँग दुइटा स्वस्थ आँखा छन्  
मलाई एउटा भए  
दुनियाँको कालो सेतो हेर्न पुगिहाल्छ  
तिमी एउटा आँखा लैजाऊ  
कतै बेच  
त्यसले शिरबन्दी किन ।  
मसँग दुइवटा लगनशील हात छन्  
मलाई एउटा भए  
जिन्दगीको कविता लेख्न पुगिहाल्छ  
एउटा हात तिमी लैजाऊ  
कतै बेच  
त्यसले रङ्गीविरङ्गी चुराहरु किन ।  
मसँग एक मुठी चोखो मुस्कान छ  
जो मेरो ओठमा बेलायक देखिन्छ  
बिक्ला कि कतै बजारमा लैजाऊ, बेच  
र सपनासँग मिल्दो रङ्गको एउटा पछ्यौरा किन ।  
मसँग एउटा फूलजस्तो खुशीको बिरुवा छ  
जो मेरो छातीमा सप्रिन सकेको छैन  
कुनै सौखिनले फूलदानीमा सजाउन किनिदेला कि ?  
लैजाऊ, सौखिनहरुको प्रदेशमा बेच  
त्यसैले रहर जस्तो गुन्यू चोलो किन ।  
कतै नबिकेको  
मसँग एक गाग्रो पसिना छ, लैजाऊ  
त्यसले कपाल नुहाइदेऊ  
बग्दा-बग्दै पनि नसिद्धिएको  
मसँग दुइ थोपा आँसु छ,  
लैजाऊ, त्यसले गोडा धोइदेऊ ।  
राक्षसहरुबाट मुस्किलले जोगाइराखेको  
मसँग अलिकति शुद्ध रगत छ, लैजाऊ  
अक्षतासँग मुछेर निधारमा लगाईदेऊ  
सम्पतीको नाममा मसँग यही कविता छ,  
लैजाऊ, पछ्यौरामा दाइजो हालिदेऊ ।  
मसँग आर्शिवादको एउटा ताजा थँगा छ, लैजाऊ  
शिरमा राखिदेऊ, र तिम्रो तर्फबाट यति थपिदेऊ-  
कि युद्ध शुरु भइसकेको हुनाले  
उसको प्यारो अङ्कल  
गरिबीको मोर्चा छोडेर  
छोरीको विवाहमा आउनै सकेन ।
