---
title: तिहार र देश
author: विक्रम सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%95%E0%A5%8D%E0%A4%B0%E0%A4%AE_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

बन्दुक धेरै भुकेकाले कागहरू  
अचेल गाउँ-घरतिर आउँदैनन्  
यसपाली त तस्बिरै राखेर  
काग-पूजा गर्न छोरीलाई भन्नु पर्ला  
धेरै भइसक्यो वस्तुभाउहरू गोठमा  
असुरक्षाको नुन-पानी खाएर दुब्लाएका छन्  
कोरली-बाच्छीहरू बम-गोलाले सोत्तर भएका छन्  
गाईको सट्टा यसपालि  
कूश राखेरै लक्ष्मी पूजा गर्न  
श्रीमतीलाई भन्नु पर्ला  
चाढ आइसक्यो केही ग-या छैन  
ज्यान जोगाउँदै केही भ्याएको छैन...  
हेडमास्टरको कुर्सीछेउमा  
अपहरणको छाँयाले हात लम्काउँछ  
बेरोजगार मृत्यु काम खोज्दै  
मर्निङवाकमा सबेरै भेटिन्छ  
चुलाहरूमा त्रासको आगोले  
सेल-रोटीहरु पाक्न नसकेर धुवाँउँदैछन्  
देशवासी हो ! होसियार !!  
मुलुकको लम्पसार मानचित्रको शिरमा अचेल  
नयाँ नयाँ शिर्षकहरू दाउ खोज्दैछन्  
तिहार त गए पनि अर्को वर्ष फेरि आउला  
तर एकचोटि कतै गएपछि फर्केर आउँदैन देश ।
