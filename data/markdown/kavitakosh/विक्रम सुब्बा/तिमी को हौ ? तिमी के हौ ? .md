---
title: तिमी को हौ ? तिमी के हौ ?
author: विक्रम सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%95%E0%A5%8D%E0%A4%B0%E0%A4%AE_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

तिमीलाई पहिलोचोटि देखेपछि  
मेरा हाराएका घाम जून भेटेजस्तो लाग्यो  
तर तिमीले भन्यौ  
यी त मेरा आँखा हुन् !  
मेरो सपना पनि हराएको थियो  
हेर्दैलाँदा त्यो पनि तिमीमा भेटेजस्तो लाग्यो  
तर फेरि तिमीले भन्यौ  
यो त मेरो शरिर हो  
मेरो आफ्नो फैलावट हो  
मेरो संगीत हराएको थियो  
अचानक एक दिन  
तिम्रो ढुकढुकीमा भेटेजस्तो लाग्यो  
तर तिमीले प्रमाणसहित भन्यौ  
यो त मेरो हृदय बोलेको हो  
त्यसै गरी  
मेरो खुसि पनि हराएको थियो  
हेर्दै जाँदा त्यो पनि  
तिम्रो ओँठहरुमा अल्झिएको पाएँ  
तर फेरि तिमीले भन्यौ  
यो त मेरो मुस्कान हो  
अब म के भनौँ  
अब म के सोचौँ  
तिमी मेरा अमुल्य सम्पतिको थुप्रो हौ ?  
कि मेरो सानो देशको सानो झुप्रो हौ ?  
भन भन  
तिमी के हौ ? तिमी को हौ ?
