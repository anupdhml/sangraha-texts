---
title: म, अक्षर र मेरो कविता
author: अशेष मल्ल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%B6%E0%A5%87%E0%A4%B7_%E0%A4%AE%E0%A4%B2%E0%A5%8D%E0%A4%B2
---

अक्षरहरूको युद्धमा  
मैले शब्द बुन्न नसक्दा  
कविता  
अधुरो भएको छ  
ठीक अहिलेको  
भयग्रस्त वर्तमान जस्तो ।  
चौबाटोमा उभिएको  
अन्योल बटुवा  
उभिएको उभियै छ  
मेरो कविता जस्तो  
न यता न उता  
आफ्नै युद्धले थकित  
मेरो सपना ।  
क्रुद्ध अक्षरहरू  
चिथोर्दै भन्दैछन्  
कति पछार्छस् कागजका छातीमा मलाई ?  
म अनुत्तरित कवि  
भावनाका लहरबाहेक  
के छ र मसँग  
खेप्न सक्दिन  
अक्षरहरूका विद्रोह  
अब मेरो कविता  
कहाँ गएर सकिन्छ  
कविताको मृत्यु  
के यसरी पनि हुन्छ  
मलाई थाहा थिएन ।  
बाध्य छु  
अक्षरहरूसँग सम्झौता गर्न  
असङ्ख्य गोमन पीडाले  
आहत मनसँग  
न शब्द छन्  
न वाक्य  
न धुन  
न राग  
न रङ  
अमूर्त अमूर्त भावहरू  
अक्षरकै सहाराले  
बिउँझन्छन् सिर्जनामा  
म कवि  
व्यर्थैको अहंले मात्तिएको छु  
नत्र  
मेरा कविताहरू किन  
बेवारिस  
पछारिन्थे घुर्‍यानमा  
यत्रतत्र ।  
मलाई थाहा छ  
अक्षरहरू ठोक्किएर  
भत्किए पर्खालहरू  
र  
भित्रिए उज्यालाहरू  
अँध्यारा अँध्यारा चोक, गल्लीहरूमा  
के बादल फाटेका होइनन्  
कविताका प्रहारले ?  
निख्खुर काला बादल  
पराजित भए कविताका बज्रहरूले  
अहिले पछारिएर अर्धचेत  
समयको झापड खेप्दै छ कविता  
म थकित कवि  
निरीह कलमलाई सोध्दैछु  
तिमी थाक्यौ कि म ?  
कि यो वर्तमान ?  
निःशब्द  
मौन  
एउटा गर्त  
म, कलम र अक्षरहरूमाझ  
सायद  
अन्योलग्रस्त वर्तमान  
पर्खिरहेछ  
एउटा अर्को कविता ।
