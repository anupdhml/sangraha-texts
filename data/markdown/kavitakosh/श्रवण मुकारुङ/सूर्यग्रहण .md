---
title: सूर्यग्रहण
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

तिम्रो सिउँदो भर्न मैले  
यसरी हत्केला चिरेजस्तै  
पृथिवीको सिउँदो भर्न  
सूर्य--  
आकाश चिर्दै--चिर्दै आउने गर्छ  
यसरी निधारै भरिएर रगत  
तिम्रो पाउभरि खसेजस्तै  
हिउँखोलाहरू  
नदी हुँदै--  
समुद्रमा खस्ने गर्छन्  
मेरो छातीको सिरानी लगाएर तिमी--मैले  
अनेक सपना देखेजस्तै  
या मन्दिर छोएर हर्षले बरबरी ेएजस्तैरा  
सूर्य कति रोयो होला--  
सूर्यग्रहणमा....।  
तर, एक्कासि तिमीले झैँ पृथिवीले  
सूर्यलाई छोडेर गयो-- दुःखमा !  
अहिले पृथिवीको सिउँदो भर्न  
चन्द्रमा आकाश चिर्दै--चिर्दै आइरहेछ  
मसित त न चक्कु छ न त्रिशूल !
