---
title: आइमाई
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

कुनै समय--  
पुतली, फूल, प्रभात  
चरा, बतास, इन्द्रेणी  
र, ऊ सङ्गी थिए  
हिउँ, झरी, जुहारी  
र केटा--साथीहरू  
स्कुल, गोरेटो, साँझ  
र दहको ऐना थपिए क्रमशः  
वि.सं.२०५९ साल माघ १ गते  
ऊ १६ वर्षकी भई--  
पोहोर यही दिन उसकी दिदीको बिहे भएको थियो  
आफूजत्रै घाँसको भारीमा अडेसिएर उसले  
भर्खरै उडेको जहाजले दुई टुक्रा बनाएको आकाश हेरी  
टाढा--टाढासम्म फैलिएको शून्यता  
सपनाको हरियो  
र गुलियो एकान्त हेरी  
अघिल्तिरको पैयुँको कलिलो रुख  
जो फुल्नेछ भोलि  
--उसले हेरी ।  
   
उसले आफू उभिएको बूढो भुइँ हेरी  
देखी उसले आफ्नै कसिलो स्तन  
सम्झी उसले तीन विशेष अनुहार  
पहिलो, उसकै बाबु  
जसले यस्तै कुनै समय (सायद ऊ १५ वषलाग्दै थिई)  
उसका छरिएका केशराशी बटुल्दै  
ठूली भएकी/छोरीको कर्तव्य/सांसारिक मायामोह/पराईघर  
र जीवनका बारे धेरैबेर सम्झाएका थिए  
जब ऊ स्नेहले रोएकी थिई  
उसका स्तनमा अल्झिएका आँसुका अनगिन्ती कमला थोपाहरू  
बाबुका खस्रा हातहरूले सजिलै पुछेका थिए  
दोस्रो, उसको महान् शिक्षक (जो मारिए केही समयअघि)  
तर उसले बुझेकी छ--  
यो पृथिवी उसको स्तनजस्तै गोलो छ ।  
सरका औँला, डस्टर, चक  
र नोटबुकले बारम्बार देखाएको पृथिवी  
--केही हुर्किएछ  
उसले हेरिरही ।  
र तेस्रो, आफ्नै गोठको रहरलाग्दो बहर  
जो, घाँस लाउँदा, दूध दुहुँदा, गोबर सोहोर्दा  
बारम्बार मुख उसको स्तनमा जोत्छ  
--ऊ मुसुक्क मँसीहा ।  
१६ वर्षको पहिलो दिन  
आज उसले आफूलाई धेरैबेर हेरिरही  
खोइ कहाँ गए ती--  
पुतली, फूल, प्रभात,  
चरा, बतास, इन्द्रेणी...?  
   
उसले खोजी सर्वत्र...  
खोइ कहाँ गए ती--  
भुइँकुहिरो, जुहारी गीत  
र केटा--साथीहरू...?  
१६ वर्षको पहिलो दिन  
आज उसले देखी टाढा एउटा गम्भीर पहाड  
जसले--  
मात्र उसको आँखाको गहिरो  
उसको मात्र आँखाको गहिरो  
उसको आँखाको मात्र गहिरो  
एकटकले हेरिरहेको छ  
उसले अँगाली-- त्यो पहाडलाई  
म्वाइँ खाई-- त्यो पहाडलाई  
भिजाई तातो आँसुले-- पहाडको त्यो बाक्लो छातीलाई  
किनकी--  
आज ऊ आइमाई भई-- तेस्रो मुलुककी ।
