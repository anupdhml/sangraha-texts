---
title: आतङ्क
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

हजारौँ मानिसहरू मरिसके  
हजारौँ मानिसहरू मरिरहेछन्  
सम्भवतः  
हजारौँ मानिसहरू मर्नेछन्  
प्रत्येक क्षण  
मानिसको मृत्यु  
आतङ्क भएर फैलिरहेछ-- यो देशमा  
अस्वाभाविक होइन-- मृत्यु  
आश्चर्य होइन-- जन्मिएपछि मर्नु  
कुनै स्वाभाविक ंयोगस  
कुनै सजिलो घटना  
अथवा--  
हजारौँहजार सम्भावनाबीच  
सूर्यको राप समातेर  
मानिस आएको छ-- यस पृथिवीमा  
यी फूलहरू  
यी चराहरू  
यी खोला, पहाड, आकाश र क्षितिजहरू  
आइपुगे जसरी-- समयको स्वभाव भएर  
   
यी सपनाहरू  
यी दुःखहरू  
यी माया, करुणा, क्षमा र क्रूरताहरू  
आइपुगे जसरी-- जीवनको अंश भएर  
मृत्यु कसरी हुन्छ-- अनौठो... ?  
मृत्यु कसरी हुन्छ-- आतङ्क... ?  
आतङ्क त विचार हो  
जसलाई हामी त्यागिदिन सक्छौँ  
आतङ्क त व्यवस्था हो  
जसलाई हामी भत्काइदिन सक्छौँ
