---
title: अतिथि र हतार
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

थाहा छ तिमी हतारमा छौ-  
तिमीलाई धेरै टाढा पुग्नु छ  
तर नबिर्स!  
यो धर्तीमा हिँड्न  
हामीले बनाएका हौं- बाटो!  
थाहा छ ब्रह्माण्डलाई-  
हतारमा छ पृथ्वी  
प्रार्थनारत छन् नानीहरू  
भागिरहेको बेलुनबाहिर  
कमिला हतारमा छ  
अम्बा, निबुवा र सुन्तला वरिपरि  
हतारमा छ झुसिलकीरा  
संयोगले हामी जन्मियौं यस माटोमा  
सँगै उभियौं युद्धका असंख्य मोर्चाहरूमा  
प्रत्येक युद्धमा हामीलाई बँचाउने  
यी हिमाल, पहाड, जङ्गल, नदी र मैदानहरू  
अहिले भेट्न चाहन्छन् तिमीलाई  
तर तिमी हतारमा छौ  
प्रत्येक क्षण हामीलाई स्याहार्ने  
यी सहर, सडक, चोक, र गल्लीहरू अहिले  
छुन चाहन्छन् तिमीलाई  
तर तिमी हतारमा छौ  
ए अतिथि!  
ए यो समयका अन्तिम व्यस्त वैज्ञानिक!  
हेर! तिम्रो पृथ्वी  
माइक्रोस्कोपभित्र हल्लिरहेको एउटा बिन्दु  
चलिरहेको अमिबा वा अक्टोपसको एउटा कोश  
त्यो हो तिम्रो देश-  
त्यहाँ तिमी हतारमा छौ ।  
यस्तो हतारबीच  
फूल दियौं तिमीलाई  
नसम्झ! देवता मान्यौं हामीले  
अबिर लगाइदियौं तिमीलाई  
नसम्झ! बिजेता ठान्यौं हामीले  
हात जोड्यौं-  
नसम्झ! शासक सम्झ्यौं  
शिर झुकायौं-  
नसम्झ! सपना सुम्पियौं  
ए अतिथि! ए अतिथि!!  
सतीदेवीको मृत शरीर होइन हाम्रो सपना  
र, होइनौ तिमी दुर्लभ महादेव  
मात्रै स्वागत गर्नु छ तिमीलाई  
किनकि-  
तिमी हतारमा छौ-  
तिमीलाई धेरै टाढा पुग्नु छ ।  
तिमी गइसकेपछि...  
तिम्रो तस्बिर सुम्सुम्याएर भावुक हुने छैनौं हामी  
तिम्रो श्रव्य-दृष्य वा वृत्तचित्र हेरेर उत्तेजित हुने छैनौं हामी  
तिम्रा आविष्कारहरू/तिम्रा महावाणिहरू  
ऋचा, मन्त्र वा मुन्धुम केही हुने छैनन् हाम्रा लागि  
कुनै सम्झिनुपर्ने दिन हुनेछैन तिम्रो मृत्यु  
सती जाने छैन कुनै उज्यालो झन्डा तिम्रो चितामाथि  
तर हामी-  
फेरि भेला हुनेछौं यहीँ/यही समारोहमा  
र गर्नेछौं गम्भीर बहस-  
\\'के तिमी साँच्चै हतारमा थियौ...?  
कि बिदा गर्न तिमीलाई  
हामी हतारमा थियौं??\\'
