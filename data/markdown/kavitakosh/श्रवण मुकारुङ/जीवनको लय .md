---
title: जीवनको लय
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

एक--दुई--तीन  
एक--दुई--तीन  
तपाईं  
वाल्जमा बाँधिनुभयो ।  
जीवनको नग्नता हो विचार  
तर आशा, निराशा, उत्तेजना  
एक रिदमिक तीव्रता  
जस्तो--  
लहर नदीको तीव्रता हो  
बतास टाकुराको  
एकान्त आलापको ।  
निरन्तर हिउँ खसिरहनु  
या, पग्लिरहनु  
तीव्रता हो-- हिमालयको  
एक--दुई--तीन  
एक--दुई--तीन  
प्रत्येक बोध, विश्राम वा खाली  
शून्य वा मृत्यु  
   
योजक हो-- जीवनको ।  
जस्तो--  
बुद्ध र यशोधरा  
ब्लुज र नीलो  
माक्र्स र स्वप्न  
महावीर र यातना  
झलकमान र सारङ्गी  
मानिस आफैँमा के हो...?  
के हो मानिस...?  
तर,  
जीवन चलिरहन्छ-- यत्नहरूको नजिक--नजिक  
एक--दुई--तीन  
एक--दुई--तीन  
गइसकेपछि फर्किन सकिन्छ...?  
भइसकेपछि नहुन सकिन्छ....?  
जीवन एक लय हो--असङ्ख्य टुक्राहरूको  
जो क्षणको खस्रो जराबाट  
उभिन्छ तरलताको भीमकाय रुख  
एक--दुई--तीन  
एक--दुई--तीन ।
