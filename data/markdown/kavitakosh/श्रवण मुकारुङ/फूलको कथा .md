---
title: फूलको कथा
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

उहिल्यै--उहिल्यै...  
फूलहरू कविता लेख्थे ।  
फूलहरू--  
आदिकवि थिए  
महाकवि थिए  
युगकवि थिए  
जनकवि थिए  
उहिल्यै--उहिल्यै...  
एकदिन--  
अनायास यौटा फूल हरायो  
सारा फूलहरू रोए  
असङ्ख्य भावुक फूलहरूको जीवन दुःखमा डुब्यो ।  
अर्को दिन  
अर्को फूल हरायो--  
फूलको संसारभरि हाहाकार मच्चियो  
सारा फूलहरू आगो भए  
धर्तीको सौन्दर्य धुवाँ भएर अक्कासियो  
फूलहरू--  
राजा भए  
   
नेता भए  
किसान भए  
मजदुर भए  
अफसोच ! फूलले फूललाई नै शोषण गर्न सुरु गर्‍यो !  
कवि फूलहरूले विद्रोह गरे  
न्याय र समानताको कविता लेखे  
मुक्ति र स्वतन्त्रताको कविता लेखे  
शोषित फूलहरू जुरमुराए  
उठाए हतियार र भिरे आआफ्ना कम्मरमा  
असङ्ख्य फूलहरू फूलहरूबाटै शहीद भए  
सारा फूलबारी रङ्गियो प्रभाती किरणले ।  
धेरै पछि--  
मान्छे फेरि त्यहाँ पुग्यो  
फूलहरू--  
आफ्नै हृदयको रगतले पोतिएको झन्डा फरफराइरहेका थिए--  
भीर  
पहरा  
गमला र आँगनवरिपरि...  
मान्छे चुपचाप फर्कियो र भन्यो  
हे ईश्वर ! सबै फूलहरू मान्छे भइसकेछन्  
मैले तपाईंलाई फूल चढाउन सकिनँ !  
उहिल्यै--उहिल्यै...।
