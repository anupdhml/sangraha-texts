---
title: हराएको सूर्य
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

पहेँलपुर धानबारीबाट टाढा नियाल्दा  
नितान्त एक्लो कुनै पहाड देख्छ्यौ  
जो तिमीलाई  
वर्षौदेखि निर्मिमेष हेरिरहेको छ  
आज भने  
ऊ आउँछ र बोल्छ कि भनेर  
तिमी उतै तानिदैछ्यौ/चुपचाप तानिदैछ्यौ  
मानौं तिम्रो तनमा  
एउटा संगीतमय आवाज अस्पष्ट--अस्पष्ट आइरहेछ  
एउटा गहिरो अचेतन आँसु भित्र--भित्रै सुँक्सुँकाइरहेछ  
जुलुस  
लोग्ने...  
सिन्दुर...  
र खट्खट्--खट्खट्...  
अहिले तिमी  
भननन घुम्दै कपालमा बस्न खोज्ने भँवरालाई  
कचियाले हिर्काएर हिलोमा खसाल्न  
झर्को मानिरहेकी छैनौ ।  
त्यो गम्भीर पहाडको नाम  
न तिमीलाई थाहा छ  
न मलाई थाहा छ  
   
तैपनि त्यो पहाड  
क्रमशः तिम्रो सामु आउँछ  
र तिम्रै इच्छामा तिमीलाई अँगाल्छ/बेस्कन अँगाल्छ  
तिमी रगताम्य हुन्छ्यौ  
र पछ्यौरीको सप्कोले  
उसका छातीबाट बर्सिरहेका अजस्र पसिनालाई पुछेर  
गह्रौ स्वरमा सोध्छेयौ--  
'पहाड ! मेरो सूर्य खोइ....?'  
प्रत्युत्तरमा पहाडले--  
'मलाई देखाउने छ मलाई'  
म,  
खट्खट्--खट्खट् गाडा हाँक्दै  
पूर्वको त्यही नितान्त एक्लो पहाडतिर गइरहेको हुनेछु  
क्रमशः गइरहेको हुनेछु  
तिम्रो पोखिएकोपा सिन्दुर बटुल्न ।
