---
title: हुलिया
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

'मान्छे जूनमा पुग्यो' भन्ने थाहा पाएपछि  
हाम्रो ठूलेले पनि घर छोडेको छ ।  
कञ्चनजङ्घाजस्तो छाती  
गुरासँजस्ता आँखा  
र रकेटजस्तो रहर बोकेर हिँडेको  
कहाँ पुग्यो ?  
कुनै खुटखबर छैन  
कोही भन्छन्--  
हिमाल चड्नेहरूका पैताला सुम्सुम्याउँदै  
स्वाभिमानको हाँक दिँदैछ कि--सोलुखुम्बतिर  
कोही भन्छन्--  
बयलगाडा चोराएर  
चतुर गोर्खालीको परिभाषा फलाक्दै छ कि--बहादुरगञ्जतिर  
चार--चौरास खोजेँ  
पत्तो लागेन  
अस्ति,  
एउटा मान्छे  
नुनको भारीसँगै सप्तकोशीमा झर्‍यो  
धन्य ठूले होइन रहेछ  
   
अर्को मान्छे--  
खाडीमा मर्‍यो  
धन्य ठूले होइन रहेछ  
उस्तै--उस्तै मान्छे  
जुलुसमा पर्‍यो  
धन्य ठूले होइन रहेछ  
कोही भन्छन्--  
चारखालमा निहुँ खोज्दै होला-- सरकारसित  
कोही भन्छन्--  
एयरपोर्टमा घुस खुवाउँदै होला-- सरकारलाई  
कोही भन्छन्--  
सिंहदरबारमा सिन्दुर लगाउँदै होला-- सरकारको  
कञ्चनजङ्घाजस्तो छाती  
गुराँसजस्ता आँखा  
र रकेटजस्तो रहर बोकेर  
जूनमा पुग्ने मान्छेको सेखी झार्न हिँडेको ठूले  
तपाईंहरू कसैकामाँडाभा माझ्दै छ कि  
खबर गर्नुहोला  
हामीलाई साह्रै सुर्ता लागेको छ ।
