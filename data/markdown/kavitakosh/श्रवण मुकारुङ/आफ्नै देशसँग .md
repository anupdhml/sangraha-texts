---
title: आफ्नै देशसँग
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

बत्तीस वर्षअघि  
म जन्मिएँछु,  
सुश्री काली खवासले लिपेका हरियो भूइँमा  
बाबाले रोप्नुभएको आलुचाको रुखभरि  
पोखिएको पहेँलो घाम  
र करेसाको लाहुरे फूल आह !  
मेरी आमाका सपनाका ती घुर्मैला क्षितिजहरू  
बत्तीस वर्षअघि  
आज, अझै त्यो क्षितिज  
मेरी आमाका जब्बर जोर आँखाभित्र  
सलबलाइरहेको छ--  
गहिरो  
नीला  
सर्पिल ।  
तर देश !  
तिमीले मेरी आमाका ती इमानदार सपनाहरूलाई  
अपमान गरिरह्यौ/गरिरह्यौ  
तिम्रो सपनाको उज्यालो बोकेर मैले  
यो कालो सहरमा सिसिफस बाँचेको  
मेरा राता पसिनाहरू खेलाएर तिमीले  
   
आफ्नो खुनी महोत्सव मनाइरहेको  
इतिहास  
बुद्ध  
हिमाल  
र रगतका कुलतहरूमा फसाएर  
मेरो बलिष्ठ विचारको पुरुषत्व छिनेको  
अब, हिसाबकिताब गर्छु म ।  
सुन !  
मैले तिम्रो एक ढिको नुन सित्तैँ खाएको छैन  
एक खिल्ली सुर्ती बेहिसाब पिएको छैन  
एक हरक श्वास त्यस्सै फेरेकाछैन  
आज भन्छु म तिमीलाई  
मेरा पुर्खाहरूको अहम्को चिहान  
तिनका गलेका मासु, हड्डी र आँखा  
तिनका सम्पूर्ण अज्ञानताका पीपहरू  
बुझ्छु म तिमीलाई  
बुझ्छु म तिम्रो अनुहारको छली मुद्रा  
बुझ्छु म तिम्रो मौनताको क्रुर भाषा  
अझै म अनागरिक भइसकेको छैन देश !  
बुझ्छु म ति राष्ट्रिय गीतको स्लो पोइजन्स् ।  
यो सहरका कुना--कुनामा  
मेरो आँसुको उज्यालो हरफ  
तिम्रा लागि सितन भएको छ  
रक्सी, वेश्या, कालो व्यापार भएको छ  
प्रजातन्त्र भएको छ--मेरो निर्दोष परिचय  
बत्तीस वर्षपछि--  
आज,  
   
म मुक्त भएको छु  
म मुक्त भएको छु-- तिम्रो आधुनिक यातनाबाट  
भर्खरै, आत्महत्या गरेकाकमैया भएको छु म  
भर्खरै, जङ्गल फर्केको कुसुन्डा भएको छु म  
एकान्त जङ्गलको बाँसुरीमा सन्किरहेको लोकधुन पछ्याउन  
जुरेली भएको छु म जुरेली  
देश !  
म मेरी आमाको सपना अल्झेको  
त्यो घुर्मैलो क्षितिज भएको छु क्षितिज ।
