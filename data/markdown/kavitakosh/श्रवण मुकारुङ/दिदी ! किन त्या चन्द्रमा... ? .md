---
title: दिदी ! किन त्या चन्द्रमा... ?
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

दिदी !  
सधैँ त्यो भञ्ज्याङसम्म चन्द्रमा बोकेर आउँछन् भरियाहरू  
र त्यो चन्द्रमा त्यहीँबाट आकाशतिर लाग्छ  
भरियाहरू यहाँ आइपुग्दा--  
भारीमा नुनतेल, एक--एक अँगालो सुकेका दाउरा  
हारेजस्तो आँखा र उदास--उदास अनुहार !  
दिदी !  
त्यो चन्द्रमा त्यहीँबाट किन आकाशतिर लागेको होला ?  
किन त्यसरी त्यल्ले भरियाहरूलाई छक्क्याएको होला ?  
भारीमाथि भारी बनेर किन सताएको होला त्यो चन्द्रमाले ?  
कि भरियाहरूलाई गरिब भनेर हेपेको ?  
कि भरियाहरूले जबरजस्ती ल्याएका हुन् र भागेका ?  
दिदी !  
सधैँ त्यो भञ्ज्याङसम्म चन्द्रमा बोकेर आउँछन् भरियाहरू !  
भरियाहरू हामीजस्तै सबै कुरा बुझ्दैनन् र असत्य बोल्दैनन्  
--होइन दिदी ?  
भरियाहरू हामीजस्तै राम्ररी लाउन, खान जान्दैनन्  
--होइन दिदी ?  
पक्कै यिनीहरू हामीले जस्तै चन्द्रमालाई खूबै माया गर्छन् क्यार ?  
र त बोकेर ल्याए नत्र घिस्याउँदै ल्याउँथे, बरु ल्याउँदैनथे  
नत्र भारीमै खाँदेर ल्याउँथे, मायाले शिरमै राखे ल्याए  
तर दिदी !  
किन सत्यले मान्छेलाई सधैँ लखेटिरहन्छ ?  
भरियाहरू आफू लुटिएझैँ  
त्यो चप्लेटीबाट आकाश हेरिरहेछन् !  
   
हैन दिदी !  
किन त्यो चन्द्रमा त्यहीँबाट आकाशतिर लागेको होला ?  
यदि म त्यो चन्द्रमा भएको भए भरियाहरूसँगै गाउँ जान्थे  
यदि म त्यो चन्द्रमा भएको भए त्यसरी आकाशतिर भाग्दिनथेँ  
कति निष्ठुर हगि त्यो चन्द्रमा... ?  
दिदी !  
के संसारका सारा राम्रा कुराहरू निष्ठुर हुन्छन्-- गरिबका लागि ?  
हजुरलाई थाहै हुँदैन चन्द्रमा भागेको !  
त्यति बेलै हजुर तल खोलामा पानी लिन जानुभएको हुन्छ  
तपाईं नफर्किदै--  
चन्द्रमा बोकेर थाकेका भरियाहरू  
हामीकहाँ एक रातलाई बास माग्छन्/ एक छाकलाई पानी  
माग्छन्  
र आगो जोर्छन्  
मायाले होला-- म त सोध्नै सक्दिनँ--  
चन्द्रमा कति गह्रौं थियो...?!'  
दिदी !  
सधैँ त्यो भन्ज्याङसम्म चन्द्रमा बोकेर आउँछन् भरियाहरू  
र त्यो चन्द्रमा त्यहीँबाट आकाशतिर लाग्छ  
अनि दिदी !  
हामी दुवैलाई सधैँ यही भन्ज्याङमा छोडिराखेर  
सबेरै बाटो लाग्छन्-- चन्द्रमाजस्तै भरियाहरू !
