---
title: मृत्यु
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

आलो मृत्यु  
खास अनुभूति हो समयको  
जो, गुज्रिरहन्छ एकतमास...  
जसरी सगरका पहेँला आँखाहरूमा  
हरेक साँझ--  
क्षण लेख्छ-- अर्को इतिहास राता--नीला रगतहरूले  
म मान्दिनँ-- आतङ्क  
मानिसको मृत्यु हो  
घर जल्नु  
बम पड्कनु  
पुल भत्किनु  
अहँ  
म मान्दिनँ-- आतङ्क  
समय हिँडेको बाटो छोडेर  
त्यस्सै...  
चुपचाप...  
उङ्नु/झुल्नु/स्वाँ--फँवा निदाउनु  
यस्तै केही हो आतङ्क  
जो बिचारिरहन्छ बकुल्लाझैँ  
पानीचरा, माछा, भ्यागुता र खेत ।  
   
हजारौँ मानिसहरू मरिसके  
हजारौँ मानिसहरू मरिरहेछन्  
सम्भवतः  
हजारौँ मानिसहरू मर्नेछन्  
कहिले मर्‍यो विचार... ?  
कति मर्‍यो विचार... ?  
कहिले मर्दै छ विचार... ?  
अथवा  
आतङ्क... ?
