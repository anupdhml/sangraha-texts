---
title: राजकुमारी डायनालाई
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

मैले तिम्रो आँखाको समुद्रमा  
एक जहाज माया  
र केही गीतका अल्बमहरू पठाएको छु  
ब्रह्माण्डजस्तो यो जहाजको कुनै दिशा छैन  
सम्झनाजस्तो मेरो मायाको कुनैलताछैन  
आकार छ तर खास आकार छैन  
बिसाउनु कुननिर कुनै निर्दिष्ट किनार छैन  
तर गतिशील छ/ गइरहेको छ जहाज...  
कुनै अप्रचलित दर्शनको किताबजस्तो  
बग्दैबग्दै  
कुनै वियोगान्त उपन्यासको पात्रजस्तो  
तैरिँदै--तैरिँदै  
मैले तिम्रो आँखाको समुद्रमा  
एक जहाज माया  
र केही गीतका अल्बमहरू पठाएको छु  
बकिङ्घम दरबारको अदृश्य झ्यालबाट  
तिमी--  
हिन्द महासागरमा स्वतन्त्र सलबलाइरहेका ह्वेलहरू हेर्नू !  
प्रत्येकपल्ट--  
   
पहाडजस्तो ज्वार उठ्दा त्यसभित्र  
पूर्वेली आइमाईका कत्थक नृत्यहरू हेर्नू !  
तिम्रो अङ्गरक्षक-- राजकुमार भएर  
घोडा हाँकिरहेको हुनसक्छ समुद्रमा  
सर्वाङ्ग खोलेर झ्यालका खुम्चाइहरू  
मनलाग्दो बतासको स्पर्श लिनू !  
आजसम्म पत्ता नलागेको अर्को दिशा पनि छ यता...  
निहार्नू !  
फूलैफूलको गुफाभित्र-- यो कविलाई  
धमिलो तस्वीर खन्याएर नयाँ अल्बमका रिलहरूमा  
तिम्रो नाम -- मेरो नाम  
म यस्तो रोइरहेको हुन्छु-- अव्यवस्थित अर्केस्टा  
केही विधुर घण्टका अशक्त धुनहरू छन्-- तिमीलाई  
केही विधवा मन्दिरका अपाङ्ग गीतहरू छन्-- तिम्रो देवतालाई  
र अल्बमअगाडिको गम्भीर अनुहार-- तिम्रो देशलाई  
मैले तिम्रो आँखाको समुद्रमा  
एक जहाज माया  
र केही गीतका अल्बमहरू पठाएको छु ।
