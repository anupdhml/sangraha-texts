---
title: आदि-सम्झना
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

तिमीसँग--  
यौटा चुहिने घर र आँगनमा एक थुँगा रातो फूल थियो  
मलाई खोज्न--  
धुवाँ निस्किरहने आँखीझ्याल, पुरानो क्षितिज  
र आक्कलझुक्कल उड्ने केही चराहरू थिए  
मलाई सम्झिन--  
एक रोगी कथा र खसिरहने आँसु थियो  
र थियो--  
अचाक्ली दुख्ने यौटा घुर्मैलो मुटु  
तिमीसँग--  
यौटा रुमाल थियो-- स्वप्नको  
ऐना बट्टाजस्तो एक पँधेरी थियो-- मेरो विवशता हेर्नलाई  
फुल्दै गरेको कपाल  
खुम्चिँदै गरेको निधार  
सुक्दै गरेको वक्षस्थल  
र फाट्दै गइरहेको कुर्कुच्चा थियो--मेरो बैमानी बुझ्नलाई  
तिमीसँग--  
यौटा कलिलो तस्वीरभरि पोखिएको सिन्दूर थियो  
कुनै अपहृत मुलुकको सीमेखाजस्तोर  
रातो पोते थियो (झन्नै छिनेको !)  
र थियो-- एक निर्दोष मौनता  
जो सलबलाउँथ्यो रातै पहाड भएर--  
फूल फुल्दा/फूल झर्दा  
चट्याङ खस्दा/ झरी थामिँदा  
घाम उभिँदा/घाम ढल्किँदा  
   
तिमीसँग--  
आकाश थियो-- अनन्त  
धर्ती थियो-- वैभवपूर्ण  
र थियो--  
एक जीवन/एक विश्वास/एक समर्पण/एक सङ्कल्प  
अपसोच !  
मसित केही थिएन ! केही थिएन !! केही थिएन !!!  
केवल थियो-- एक पिरो सम्झना ।
