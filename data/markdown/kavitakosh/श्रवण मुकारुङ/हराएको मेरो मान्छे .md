---
title: हराएको मेरो मान्छे
author: श्रवण मुकारुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%B0%E0%A4%B5%E0%A4%A3_%E0%A4%AE%E0%A5%81%E0%A4%95%E0%A4%BE%E0%A4%B0%E0%A5%81%E0%A4%99
---

हराएको मेरो मान्छे  
तिमी एकदिन जरुर आउँछौ  
पिरतीको अर्थ के हो ?  
त्यही बेला थाहा पाउँछौ ।  
कति भाग्यो चन्द्रमा यो  
पृथिवीलाई रुवाएर  
तर साँझ आउँछ फेरि  
लाखौँ दीप जलाएर  
एकान्तमा वेदनाको  
माला जब तिमी लाउँछौ  
पिरतीको अर्थ के हो ?  
त्यही बेला थाहा पाउँछौ  
जहाँ जाऊ जता पुग  
भेटिने त उही मान्छे  
मानिसकै अनुरोगले  
बाँधिएको हुन्छ मान्छे  
सम्झनाको कुनै मोडमा  
जतिखेर तिमी धाउँछौ  
पिरतीको अर्थ के हो  
त्यहीबेला थाहा पाउँछौ ।
