---
title: रूख
author: भूपिन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A4%BF%E0%A4%A8
---

सिकर्मी भाइ,  
धारिलो आरीले चरचर चिरेर मेरो मेरुदण्ड  
मेरो खस्रोपनमा रन्दा लगाएर  
यति तन्मयले  
तिमी के बनाइरहेछौ ?  
दुईसय वर्षदेखि  
मैले स्वच्छ हावा दिएँ मानिसलाई  
हप्हपी गर्मीमा सितल छायाँ  
र वर्खामा ओत दिएँ ।  
मैले नै त दिएको हुँ मानिसलाई  
चिता जलाउने दाउरा  
किताब छाप्ने पाना  
र हजारौं मजस्तै  
दानी सन्तानहरू ।  
जब बुढो भएँ  
मालिकको व्यापारिक भवन बनाउँन  
लडायौ तिमीले मलाई-  
मन्दिर अघि च्वाट्ट छिनेको बलिको बोकाझैं ।  
तिमीले मेरा जराहरू समेत उखेल्यौ ।  
सिकर्मी भाइ  
एउटा जरासम्म छोडिदिएको भए पनि त  
म फेरी उठ्थें जुरुक्क हावामा  
भत्काउँथें तिम्रो गरिबीलाई गिज्याउने  
मालिकको भवनको अटेरी भित्तो  
र दिन्थें तिम्रा सन्तानहरूलाई  
वर्षौंसम्म जीवन- बुटी ।  
ए सिकर्मी भाइ !  
तिमीलाई सधैं दास सम्झिने  
मालिकको कुरा आज गोली मार  
र सुन मेरो अन्तिम पुकारा  
मेरा हाँगा र बलियो शरीर ताछेर  
स्कुलका नानीहरूलाई कुर्ची बनाऊ  
गरीबका झुपडीलाई खाँबो बनाऊ  
किसानहरूको लागि हलो बनाऊ  
मजदुरका मेसिनहरूको लागि बिँड बनाऊ  
बृद्धहरूको लागि लठ्ठी बनाऊ ।  
र तिम्रो लागि  
एउटा गतिलो हतियार बनाऊ !  
तर कदापी मलाई  
तिम्रो मालिक बस्ने आसन नबनाऊ ।
