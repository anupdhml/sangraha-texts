---
title: भगवान.
author: भूपिन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A4%BF%E0%A4%A8
---

ओ असभ्य भगवान !  
छिर्यौ नसोधिकन  
मनको निषेधित इलाकामा  
र मुटुमा प्रेमको बम पड्कायौ ।  
हिँड्दै थिएँ  
जीवनका कठिन उकालोमा एक्लै  
बीचमै अपहरण गर्यौ  
र पूरै जीवन फिरौती माग्यौ ।  
एउटा लयमा बगिरहने सपनाहरू  
कपडाझैं मिलाएर राखेकी थिएँ  
छातीको दराजमा  
र चाबी लगाएकी थिएँ,  
खोल्यौ कुनै चोरलेझैं ।  
रहरहरूको बीउ छरेर आँखामा  
पर्खाल लगाएकी थिएँ,  
भत्कायौ कुनै क्रोधीले झैं ।  
म आफै नपौडिएको  
आफ्नै हृदयको दहमा,  
झ्वाम्म हाम फाल्यौ  
र भन्यौ,  
\\'म अब यहीँ आत्महत्या गर्न चाहन्छु ।\\'  
ओ आतङ्कारी  
तिम्रा स्मृतिहरूको ओभर डोजले  
पागल भएकि छु म,  
भन कुन अपराधमा  
मेरा रातहरू अपदस्त गर्यौ ?  
भन कुन अभियोगमा  
प्रेमको लोरी सुनाएर  
मलाई आजन्म कैदी बनायौ ?  
                                                        
म फन्फनी घुमिरहेको पृथ्वी  
तिमी सूर्य  
म छङछङ बगिरहेको खोला  
तिमी समुद्र  
म सुस्साउँदै उडिरहेको हावा  
तिमी पहाड  
तिम्रो छाती  
मेरो प्रेमको पाठशाला ।  
तिमीमा पुगेर टुङ्गिने म कुनै अनाम यात्रा ।  
विस्थापित गरेर करोडौं भगवानहरू  
करङहरूको मन्दिरभित्र  
मैले त तिमीलाई उभ्याइसकेछु ।  
नित्सेले मारिदियो ईश्वर  
मानिसहरू चिन्तित छन्,  
तर एउटा आतङ्ककारीलाई  
मैले त भगवान मानेर पूजा गरेकी छु ।
