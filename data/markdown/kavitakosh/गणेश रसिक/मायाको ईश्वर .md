---
title: मायाको ईश्वर
author: गणेश रसिक
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A4%A3%E0%A5%87%E0%A4%B6_%E0%A4%B0%E0%A4%B8%E0%A4%BF%E0%A4%95
---

म हेर्दैछु तिमीलाई, पश्चिमको घाम भएर  
तिमी हेर्दैछौ मलाई, पूर्वको जून भएर  
सुदूरपूर्व र सुदूरपश्चिमझैँ भिन्दाभिन्दै छौँ हामी  
तर पनि  
ओ शून्यता ! हाम्रो मायाको आकाश एउटै छ ।  
गोधूलियाम छ, सुगन्धित छ बतास  
फूलेका छन् बगैँचामा आरुका फूलहरू  
म हेर्दैछु तिमीलाई,  
तिनै आरुका सुन्दर फूलहरूमा  
तिमी सुन्दैछ्यौ मलाई  
मौरीका गुनगुन संगीतहरूमा  
हिमशिखर र बग्ने पानीझैँ भिन्दाभिन्दै छौँ हामी  
तर पनि  
ओ शून्यता ! हाम्रो मायाको धरती एउटै छ ।  
नीलो तलाव छ, आस्थाको मन्दिर छ  
एकान्तमा तरंगित छन् शंखध्वनिहरू  
हरयिो पहाड छ, शान्त गुम्बा छ  
दियो बालिरहेछन् श्रद्धालु हातहरू  
म हेर्दैछु तिमीलाई  
बुद्धका स्वप्निल आँखाहरूमा  
तिमी हेर्दैछौ मलाई  
अर्धनारीश्वरको स्वरूपहरूमा  
हिंसा र अहिंसाझैँ भिन्दाभिन्दै छौँ हामी  
तर पनि  
ओ शून्यता ! हाम्रो मायाको ईश्वर एउटै छ ।
