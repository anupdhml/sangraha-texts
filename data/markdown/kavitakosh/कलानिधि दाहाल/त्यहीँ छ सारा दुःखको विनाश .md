---
title: त्यहीँ छ सारा दुःखको विनाश
author: कलानिधि दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%B2%E0%A4%BE%E0%A4%A8%E0%A4%BF%E0%A4%A7%E0%A4%BF_%E0%A4%A6%E0%A4%BE%E0%A4%B9%E0%A4%BE%E0%A4%B2
---

बोली उनै हार्दिकता वनाका  
बने सरी डोब छिनाछिनाका  
समाज उस्तै सब सास्ती उस्तै  
सधैँ-सधैँ कर्कशकाल जस्तै ।।  
खाऊँ र लाऊँ अनि मोजमस्ती  
गरुँ, भनी थोपरी धेर सास्ती ।  
छन् दुःख सादा यिनमै अगम्य  
भने, यी चाला किन ल्यूँ अचम्म ??  
समाज छाडी प्रकृति पलामा  
उन्मुक्त उड्द्यूँ म कला-कलामा ।  
म पातझैँ हौँ प्रणयी पलामा  
र कोयली सङ्गीतका गलामा ।।  
झर्ना झरुँ झर्झर आँकुरामा  
हल्कूँ तरुझैँ नवटाकुरामा ।  
शाखा सधैँ यौवनाका फिजाऊँ  
र, दुःखलाई म सधैँ गिज्याऊँ ।।  
न झोरझञ्झा न त रापताप  
सधैँ समाधिमयका ललाट ।  
न कोही छन् आसनका विलास  
न कोही छन् बेसुरका गिलास ।।  
भए सबै छन् उही रूप उस्तै  
रित्ते सबै रित्तिनुमा दुरुस्तै  
छ सानुको शान पनि सबैमा  
छहारी जम्मै सबका सबैमा ।।  
त्यहीँ छ सारा दुःखको विनाश  
भने यता यो किन अदृहाँस ?  
जाऊँ कि ल्याऊँ प्रकृति उठाई  
भन्दै छ मेरी मन मुस्कुराई ।।
