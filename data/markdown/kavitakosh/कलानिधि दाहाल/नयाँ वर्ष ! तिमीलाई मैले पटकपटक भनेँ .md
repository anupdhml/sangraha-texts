---
title: नयाँ वर्ष ! तिमीलाई मैले पटकपटक भनेँ
author: कलानिधि दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%B2%E0%A4%BE%E0%A4%A8%E0%A4%BF%E0%A4%A7%E0%A4%BF_%E0%A4%A6%E0%A4%BE%E0%A4%B9%E0%A4%BE%E0%A4%B2
---

नयाँ वर्ष !  
तिमीलाई मैले  
पटकपटक भनेँ  
धेरै पटक भनेँ  
तिमी साँच्चै नयाँ भएर आऊ  
सप्तरङ्गी मात्र होइन  
सहस्र रङ बोकेर आऊ  
+ + +  
आग्रह राख्यौ कि  
दुराग्रह ठान्यौ ?  
वर्ष हरेक तिम्रा आगमनमा  
तिनै बिग्रेका मनहरू छन्  
भत्केका तनहरू छन्  
बारुद बलेका जनहरू छन्  
+ + +  
टपक्क टापुमा फुलेर  
वास्नाभरि हिमाल उचाल्छौ त  
के भयो र खै ?  
जहाज हवाईजहाजको यात्रा उड्ने  
थोरै छन् - यहाँ  
प्राडोपजेरोको प्याला गुड्ने पनि  
थोरै छन् - यहाँ, विराट धर्तीमा  
यिनलाई-  
न तिम्रा आगमनको पर्वाह छ  
न पर्खाइको आवश्यकता छ  
सदावहार  
शिशिरमा पनि तातिएकै छन्-यिनीहरू  
ग्रीष्ममा पनि समग्र शीतलतामा  
साटिएकै छन्-यिनीहरू  
+ + +  
वर्षाको हिलोले  
औँलामा-  
बेसार आवश्यक छैन- यिनलाई  
हिउँदको ठिहीले  
चिथराको जोरजाम, सम्झनु छैन- यिनलाई  
गुराँसको सुन्दरता  
आँखाआँखामा सजाउने फुर्सद छैन यिनलाई  
भोड्काले मात्तिएका यिनीहरू  
कतै स्वस्तिष्कमा सुसाइड गर्दैछन्  
कतै र्‍याडिसनमा रङ्गेहात  
नाङ्गा युगल बनेर पक्राउ पर्दैछन्  
कतै टपबारकै टपटपबाट  
निर्लज्ज हामफाल्दैछन्  
+ + +  
नयाँ वर्ष !  
तिमीलाई मैले पटकपटक  
धेरै पटक भनेँ  
अब आउँदा  
तारेसितारे होटल होइन  
हिमालको तल्लो चोटिबाट  
कोटिकोटि गौंडाहरू उक्ल  
जहाँ असङ्ख्य मान्छेका  
नुनिला चित्कारहरू बिच्छिएका छन्  
आङ् उजाड र पेट पेरुङ्गा भएका छन्  
न त उनीहरू-  
चारोको चौडाइँ चुम्न सक्छन्  
न त गुराँस सौन्दर्य  
आँखाभरि अटाउन सक्छन्  
न त आङ्भरि चिथरा पैरेर  
निर्भीक-हिँड्न पाउँछन्  
मुस्कानका कुरै छाड  
आँसु पुछ्ने हत्केला पनि  
ओवाना छैनन्-तिनीहरूसँग  
शीत छल्ने छानाको कुरै छोड  
चेतनाको बत्ती बल्ने  
दाना पनि छैनन्- तिनीहरूसँग  
+ + +  
नयाँ वर्ष !  
तिमीलाई मैले  
पटक पटक धेरै पटक भनेँ  
पट्पटी फुटेर  
छर्छर्ती रगत निस्केका  
मोहक वर्षाका चप्पल भएर आऊ  
बक्वासको खेतीमा  
विलासको रजाइँ गर्न पल्केका  
नेताका कथित जेताका  
गुण्डाका  
चोर, डाँका र छुल्याहाका  
शिरसम्म  
तिम्रा पाइतालाले टेकेर  
गुलाफका हातहरू  
प्रीतिका हरिया पातसँगै सजाएर  
खोँचखोँचमा ओर्ल  
झुप्राझोपडीमा फैल  
सौन्दर्यको बत्ती त  
त्यहाँ बल्नुपर्छर्-मानवताको  
नयाँ भएको सङ्केत त  
त्यहाँ हुनु पर्छ- प्रजातन्त्रको -लोकतन्त्रको  
नयाँ वर्ष !  
तिमी त्यतातिर ओर्ल-अब ।
