---
title: साउन- ३
author: कलानिधि दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%B2%E0%A4%BE%E0%A4%A8%E0%A4%BF%E0%A4%A7%E0%A4%BF_%E0%A4%A6%E0%A4%BE%E0%A4%B9%E0%A4%BE%E0%A4%B2
---

बढारूँ गन्ध दुर्गन्ध कुचिकार स्वयं बनी  
टल्काऊँ जग स्रष्टाको बनी स्रष्टा स्वयं पनि ।  
पखालूँ मनको मैलो मसीका रहमा पसी  
म घुमूँ विश्वब्रह्माण्ड एउटै विन्दुमा बसी ।।  
कल्पनाको बनाएर सेतो जहाजमा उडूँ  
महासागरमा आफै हात फैलाई पौडिऊँ ।  
कुइनाले दिई धक्का पहरो चढुँ सुस्तरी  
मलाई म स्वयं पारूँ चारुको अलकापुरी ।।  
म बनूँ सुरसाजस्तै फैलाऊँ मुख बेसरी  
दुर्विचार सबै फ्याँकूँ उडी घुम्दै धराभरि ।  
रामको नाममा अर्पी जिन्दगी पारुँ सुग्घर  
कालो दाग नहोस् कैल्यै, होस् सधैँ विश्व सुन्दर ।।  
मधु वर्षा बनोस् आँसु चुहाऊँ धूलिका भिजी  
नपाओस् नानीमा बस्न हिलो होस् बरू जिन्दगी ।  
त्यसैमा म लगी फालूँ सडेगले जति सब  
र मुस्कान बनी ब्यूँझू गरुँ उत्सव उत्सव ।।  
बाहिरी मोज चाहिन्न भित्री मोज भए भयो  
बाहिरी हिड्नुको यात्रा नहोस् खाज भए भयो ।  
हिडून्, हेरून् सबै नाचून् सुन्ने धैर्य भए भयो  
साउने झरीझैँ बुँद भित्रभित्रै झरे भयो ।।  
म देखूँ दिल आफैझैँ अर्को उस्तै सधैँभरि  
नहोस् भिन्न कहीँ कोही बाघ, बाख्रो कुदेसरी ।  
एउटै विन्दुमा राखी दुइ पाउ निरन्तर  
म हेरुँ अरुकै घाउ नित्य भै दिल-निर्झ ।।  
छङ्छङाए पनी आफै सल्सलाए स्वयंसँग  
तुल्बुलाए पनी आफै कुल्कुलाएर रङ्रङ ।  
कहिले म चढूँ माथि कहिले झरिद्यूँ तल  
वहँदा म वहूँ एक्लै छरीछल्छलको बल ।।  
तिर्खाका अञ्जलिभित्र अटाऊँ भई टल्पल  
मुखबाट छिरी कण्ठ, कण्ठमा गरूँ कल्कल ।  
पोल्ने पेट बनाएर सधैँ शीतल शीतल  
साउने झरीझैँ छल्कूँ अर्काकै लागि छल्छल ।।  
दृश्यमा दुःखका वर्षा भिजूँ भिज्न सके जति  
अनन्त हेर्न सक्नेले देखून् देख्न सके जति ।  
भित्र अनन्त आनन्द अव्यक्त गतिमा रमूँ  
रमी आफू अरूलाई सदावर्त चुमिरहूँ ।।  
म युद्ध उफ्रँदा उफ्रुँ आफै हानी नहोस् कतै  
म हाँसो फैलँदा हाँसून् अरु सारा जताततै ।  
क्रान्तिमैदान आफैँमा म योद्धा युद्धको सदा  
धरा काँपून् गरी थर्थर अन्यायीसँग उफ्रँदा ।।  
कालो भै भुमरी पर्दै लागोस् बादल गर्जन  
विजुली चम्कियोस् चम्चम् म बनूँ रिपुमर्दन ।  
हाँसोस् हिमालझैँ सत्य धक्का पत्थरमा दिऊँ  
धक्काका धारमा आफै केन्द्रविन्दु बनिरहूँ ।।  
उज्याली कल्पना त्रि्रा वक्षलाई चुमिरहूँ  
त्रि्रै आँचलको घुम्टो छोई कक्ष घुमिरहूँ ।  
मन सानो बनाएर नओर्लूं कहिल्यै तल  
मन मैलो बनाएर नपरोस् गर्नु छल्फल ।।  
दुई धार नदी बग्छन् बीचमा बनि उन्नत  
यता अग्लूँ उता पग्लूँ चारको एउटै छत ।  
नारीरूप त्यही एक, एक पौरुष चाहना  
कलापी अनि मन्द्यौँला कल्लोल मनकामना ।।  
जलका पाइला सारी जल खेल्छन् निरन्तर  
जलकै कलिला हात जलमै र्छन तत्पर ।  
फोका उर्ठाई फोकामै हाँसो गरेर पल्पल  
हाँसेको दुनियाँ देखी दिल होस् जलको जल ।।  
कलिला ती दुई नानी निस्कन्छन् जब बाहिर  
तब ब्यूँझन्छ यो विश्व पाई आनन्दको घर ।  
विषाद कहिले हुन्न त्यस्तो सुन्दर ठाउँमा  
गरी उल्लासको वर्षा म पुगूँ गाउँगाउँमा ।।  
नानी निकालि पानीका पाखा उक्लूँ म पल्पल  
जहाँ टेकूँ त्यहाँ लेखूँ यौटा जीवन उज्ज्वल ।  
मत्तउन्मादका बानी पानीमै पोखिद्यूँ सब  
पानीझैँ बग्दिने बन्द्यूँ धरा ढाकेर सल्सल ।।  
जूनका कुचिले कोरुँ जिन्दगीका नयाँ पथ  
भावनाको उचाइँमा फ्याँकीद्यूँ सब झञ्झट ।  
लेखेजस्तै हिडूँ यात्रा, यात्राजस्तै म लेखनी  
सहारा एकमा अर्को बनोस् मलाई लेखनी ।।  
म धूर्तहरूको भीड नबनूँ देवमन्दिर  
टीको मलाई चाहिन्न भ्रममा भ्रमजालको ।  
म मेरो दिलको देव दिलमै देख्न पाउँछु  
सच्चा कर्मसँगै लम्की देवता भेट्न धाउँछु ।।
