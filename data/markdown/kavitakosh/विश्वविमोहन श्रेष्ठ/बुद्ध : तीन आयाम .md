---
title: बुद्ध / तीन आयाम
author: विश्वविमोहन श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B6%E0%A5%8D%E0%A4%B5%E0%A4%B5%E0%A4%BF%E0%A4%AE%E0%A5%8B%E0%A4%B9%E0%A4%A8_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

तिमी बुद्धको  
स्वप्निल आँखालाई निहार  
त्यहाँ शान्तिको  
दिव्य सन्देश पाइन्छ  
देश बनाउँदाबनाउँदै  
वा देश बचाउँदाबचाउँदै  
ती जो मरेर अमर बने  
सहिदहरूलाई---  
माया गर्ने  
एउटा देश चाहिन्छ ।  
( १ )  
देश शिरमा  
सगरमाथा भएर उठेको छ  
छातीमा महाभारतका  
अनन्त कथाहरू समेटेर  
पुछारमा  
कोशीका अनन्त लहरहरूसँगै  
फैलिँदै गएको छ,  
तर नअटेर  
कतै कसैको धड्कनमा  
गौतम बुद्ध---  
'ड्रइङ रुम' का भित्ताहरूमा  
अचेल  
'पोर्टेट' भएर सजिँदै गइरहेछ ।  
( २ )  
   
यो मेरा पुर्खाले सिर्जेको नेपाल  
यसको पत्र--पत्र  
बुद्धको आलोकले प्रज्वलित छ  
यहाँ कति महाभारत सिर्जिए  
कति महाभारत लडिए  
तर पनि यसको अन्तरमा  
शान्तिको गाथा लुकेको छ  
क्रान्तिको अनन्त पीडामा दुख्ने  
छातीको घाउमा होस्  
वा विजयको शङ्खनादमा खिल्ने  
ओठको हाँसोमा होस्  
सर्वत्र 'बुद्ध' पाइन्छ  
बुद्ध---  
मेरो घरको चोटामा छ  
बुद्ध---  
मेरो टोलको चोकमा छ  
बुद्ध---  
ती सबभन्दा माथि  
मेरो देशको गौरव  
सगरमाथाको शिरमा छ ।  
( ३ )
