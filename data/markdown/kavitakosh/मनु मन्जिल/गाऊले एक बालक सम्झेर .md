---
title: गाऊले एक बालक सम्झेर
author: मनु मन्जिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A5%81_%E0%A4%AE%E0%A4%A8%E0%A5%8D%E0%A4%9C%E0%A4%BF%E0%A4%B2
---

म चाहन्छु--  
भेटिँदा बालकसँगै भेटियोस् मुस्कान  
भेटिँदा फूलसँगै भेटियोस् वसन्त  
मानौँ सोधियो कि उसका बाबु कहाँ छन्  
बालकले सानो औँलाले देखाओस्  
चौताराभरि बसेर हाँसिरहेका मानिस  
र भनोस् त्यहाँको यौटा हाँसो उसको घरको हो ।  
मानौँ सोधियो कि उसकी आमा कहाँ छिन्  
बालकले सानो औँलाले देखाओस्  
पाखाभरिको गुराँस  
र भनोस् त्यहाँको यौटा रङ उसको आफ्नो हो ।  
बरु भनोस् कि उसका बाबु मरुभूमिबाट बर्सेनि  
चिट्ठी लेख्छन्  
अथवा भनोस् आमा सहरमा साग बेच्छिन्  
र हरेक महिना उसको स्कुल जाने बाटो किन्छिन् ।  
बरु भनोस् उसको बाबु जुवाघरबाट  
फर्कनेछ भोलि र ल्याउनेछ सहरबाट पोहोरको झैँ अर्को  
रमाइलो पुस्तक  
वा भनोस् उसकी आमा घर फिर्छे हरेक बिहान  
र उसका लागि यौटा घाम लिएर आउँछे ।  
उसले औँलाले देखाओस् नाम नजानेको देश वा प्रदेश  
बाबु­आमाको ठेगाना सोध्दा  
वा देखाओस् करेसाबारी, खेत, खलिहान  
भेडीखर्क, नागी, गौचरन वा साहुकै आँगन  
तर कसै गरी बिन्ती ! बालकले  
नदेखाओस् आफ्नै आँखाको आँसु  
नदेखाओस् औँलाले टाढाको रित्तो क्षितिज  
वा भर्खरै जून अस्ताएको डाँडो  
बाबूआमाको ठेगाना भनेर।
