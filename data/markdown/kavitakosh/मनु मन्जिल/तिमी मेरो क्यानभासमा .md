---
title: तिमी मेरो क्यानभासमा
author: मनु मन्जिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A5%81_%E0%A4%AE%E0%A4%A8%E0%A5%8D%E0%A4%9C%E0%A4%BF%E0%A4%B2
---

मैले पहिलो पटक यौटा चित्र कोरेँ  
र त्यो पनि तिम्रो ।  
तिम्रा आँखाहरू  
तिम्रै आँखाको रङले सजाएँ  
तिम्रो केशराशिको रेशमी कोमलता उबाएँ,  
चहक उबाएँ  
र तिम्रो केशराशि सजाएँ ।  
तिम्रो मुस्कानभन्दा म्रिदु र सुन्दर रङ  
कहाँ पाउनु र मैले ?  
गुराँस फिक्का लाग्यो,  
फिक्का लग्यो गुलाब  
र तिम्रै मुस्कानमा कुची चोबेर  
तिम्रा ओठहरू बनाएँ ।  
सङ्लो झरना,  
सबेरैको सुनको हिमाल  
र पूर्णिमाको जूनमा  
मैले तिम्रो चेहराको स्निग्धता खोजेँ  
भेटिनँ कतै  
र अलिकता तिम्रै चेहराको चमक  
तिम्रो चेहरामा खन्याएँ ।  
तिमीले जो दिएथ्यौ  
मुटु अल्हादमा नुहाउने न्यानो,  
जीवनलाई स्वर्गमा ब्यूँझाउने स्पर्श  
त्यही नरम र न्यानो स्पर्शले मैले  
तिम्रो समग्रता रङाएँ ।  
नजान्दा-नजान्दै  
प्रेमले बनाएछु कि क्या हो  
तिम्रो चित्र त तिमी आफैँ झैँ अतीव सुन्दर पो बन्यो ।  
कसै गरी तलाउ वा सागर बनेको भए ?  
म त्यहीँ डुबेको खबर  
तिमीकहाँ उहिल्यै आइसक्थ्यो ।
