---
title: ल्याम्पपोस्ट
author: मनु मन्जिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A5%81_%E0%A4%AE%E0%A4%A8%E0%A5%8D%E0%A4%9C%E0%A4%BF%E0%A4%B2
---

निभेर दिनभर उभिन्छु अचेल सडक- किनारामा  
बाँच्नै नहुने धेरैजसो दिनहरू बाँचेर  
मात्र आयु नाघ्न नसकेर उभिए जसरी ।  
यति खराब जिन्दगी पनि अभिनय होइन ्  
यो विनाअर्थ उभिनु पनि सपना होइन ।  
सिसाको यौटा आँखाले  
बिहानको प्रत्येक रातो गुलाबमा आफ्नै लाज  
प्रकाशित भएको हेर्दै  
यो दीप्त आकास तल! निभेर  
दिनभर उभिन्छु अचेल सडक-किनारामा ।  
बरु एकैछिन उभिए पनि तानाशाहको अनुहारको  
तेज झ्याप्प निभ्ने गरी  
शहादतअघि वीरले उभिएजस्तो उभिनु रै\\'छ ।  
बरु निमेषभर उज्यालिएर एउटा विश्व हाँस्नेगरी  
बादललाई मैदान बनाएर बिजुली दौडनु रै\\'छ  
बरु कैलेकाहीँ त कसैले ढुङ्गैले हानिदिए पनि  
आवाज दिँदै घण्टाघर ब्यूँझिन्थें कि म आफैँ  
कसैले अघिल्तिर उभिएर ऐनाझैँ हेरिदिए पनि  
एकछिन प्रेम मुस्कुराउँथेँ म आफैँ ।  
पछारिनुभन्दा पनि बेमज्जाको छ  
सधैँ जसरी म उभिएको छु  
म्ाात्र आयु नाघ्न नसकेर उभिएजसरी ।  
जिन्दगी आफू मूल सडकैसडक हिँड्छ  
उभ्याएर मलाई सडक-किनारामा ।  
आज फेरि मेरो भाषा खोसेर ऊ हल्ला गर्दै गएको छ  
मेरो मौनता लिएर ऊ गाउँतिर गएको छ  
मेरो आवाज लिएर ऊ सहरतिर गएको छ  
छाडा जिन्दगी ! मैले पर्खिउन्जेल आइपुग्छ आइपुग्दैन  
अन्तिम साँझसम्म आइपुग्छ आइपुग्दैन  
बाँच्न नजानेकामा माफी माग्नु थियो मैले ।  
जिन्दगीमा जिन्दगी पर्खेर  
दिनभर उभिन्छु अचेल सडक-किनारामा ।  
सामुन्नेको पतझडको नाङ्गो रूखको अहं पनि  
मसित छैन  
हरियो स्वर्ग बोकेको इतिहास छैन ।  
कुनै कन्जुसले आफ्नै प्रेमिकाको पाऊ नअट्ने गरी  
ओछ्याइदिएजस्तो  
आफ्नै एक धर्को छाया टेकेर उभिएको छु  
यो अव्यवस्थित देशमा हाँस्नै गार्‍हो छ र मात्रै  
हाँस्न पाए त हाँस्ताहाँस्तै आफैँ ढल्नेगरी  
आफैँलाई,  
गिज्याउन मन लागेको कत्ति हो !  
तर कसोकसो घाम डुबेपछि म पनि बल्छु धप्प  
मातेको साँझ उज्यालिएर म वरिपरि बसेर फिस्स हाँस्छ ।  
बटुवा आएर घडी हेर्छ मेरै उज्यालामा  
कुनै बेघर बालकले काखझैँ सुन्दर  
उज्यालो भूमि भेट्छ ।  
पोखिदिन्छु एकान्तमा म पनि छाती  
र कैलेकाहीँ त साँच्चै त्यहीँ कोही आएर बासै बस्छ  
कमलाई थाहा छ कि यदाकदा यो  
सहरको छेऊ  
यौटा ल्याम्पपोष्टबाट लगातार जूनको उज्यालो खस्छ ।
