---
title: महाकविलाई सम्झँदा
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

कालो देह कुँदेर चम्चम भयो घोटेर तिम्रै गला ।  
लेखी काव्य पिलाइ उन्नत बने साहित्य, भाषा, कला ।।  
त्यो शाकुन्तल,कुञ्जिनी,वनकुसुम् ,लूनी, भिखारी, सती--- ।  
सावित्री, पुतली, प्रमीथस बने यो राष्ट्रका सम्पति ।।  
(१)  
यात्री मन्दिरका कथा गरिबका पीडा सबैका खिची ।  
प्यारो देश चिनाइद्यौ जगतमा विश्वास नौला सिँची ।।  
सारा सृष्टि जिती गयौ पवनमा स्वामी बनी आखिर ।  
नौला दृष्टि छरी गयौ भुवनमा साहित्यका खातिर ।।  
(२)  
भन्थ्यौ हिक्मतका अजेय गण झैं हामी बनौं सुन्दर ।  
राखौं केवल श्रेय विश्व बिचमा शौदामिनी --बैभव ।।  
नेपाली पनमा सगर्व खुसिले हाँसेर बाँच्ने तिमी ।  
छातीमा श्रमको विरासत गुथी नाचेर बाँच्ने तिमीे ।।  
(३)  
हुर्केथ्यौ अति दुष्ट शासन बिचै भोगेर काला दसा ।  
स्वीकारी भय, मृत्यु त्यो कलमले हो युद्ध हाँक्यौ सदा ।।  
स्वच्छन्दीय कला उनेर कविता साहित्यको सिर्जना ।  
गथ्र्यौ ठाँट फिंजाइ आँट गतिला बोकी नयाँ तिर्सना ।।  
(४)  
मान्छेले श्रमलाइ सम्पति अझै सम्झेन आफ्नो किन ?  
नेपाली जनले भविष्य गतिलो कोरेन आफ्नै किन ?  
रुन्थ्यौ आज तिमी दुखेर विचरा पाखा परे सन्तति ।  
लाखौं लाख विदेशका कुल तरे मासेर आफ्नो गति ।।  
(५)  
हाम्रो शक्ति विदेशिँदै छ दिनहूँ रोकिन्न के आखिर ?  
आफ्नै आँगनमा भिजोस् मन सधैं यो देशका खातिर ।।  
वर्षा बर्सन सक्छ गाथ नहटे नेपालका काखमा ।  
ढुङ्गा पग्लन सक्छ साथ नटुटे यो देशका गाथमा ।।  
(६)  
हाम्रो राष्ट्र विशाल उर्भर सधैं नानी बनोस् विश्वको ।  
लाखौंका पसिना चुहाइ सजिने खानी बनोस् विश्वकोे ।।  
सक्छौ ?आउ तिमी विषाक्त युगका मासेर सारा कथा ।  
नौलो शासन स्थापना गरिदिऊँ नेपालमा सर्वदा ।।  
(७)  
हामी उच्च बनाउँ कर्म पहिले सर्वोच्चता साधना ।  
ठूलो सानु हुँदैन कर्म कहिल्यै मात्रै त हो भावना ।।  
भन्ने भाव जगाइ आत्म श्रममा जोडेर हुर्काइद्यौ ।  
सादा जीवन उच्च चिन्तन बनुन् घोटेर यो प्याइद्यौ ।।  
(८)
