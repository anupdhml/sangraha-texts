---
title: श्रद्धाका फूलहरू
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

म देख्थें औंसीमा पनि कलविषे बादल थियो ।  
उषा कालो, सन्ध्या,दिनकर अझै निस्पट थियो ।।  
चुहेका आँखाले तन जब पखाल्थ्यो सरसरी ।  
भिजेका आँखाको मुटु अझ चिरिन्थ्यो चरचरी ।।  
(१)  
थिए यौटा सानो शहर बिचमा व्राम्हण कुनै ।  
दयाका दानी ती जनप्रिय दयाराम नि उनै ।।  
उभेको श्रद्धामा द्रवित सुख लेपन थियो ।  
सुखी सारङ्गीमा दुखित नियती रेटिन गयो ।।  
(२)  
थिइन् छोरी यौटी निलकमल झैं कल्कल कला ।  
शशी सावित्रीकै सरह तनकी चाल चपला ।।  
अझै ज्ञानी पार्ने मन शुभ हुँदा होस्टलमहाँ ।  
गरौं भर्ना भन्दै उसदिन लगेका शहरमा ।।  
(३)  
थियो पार्टी निम्तो निकट जनको उत्तर तिर ।  
बिसाएछन् गाडी सडक डिलमा दक्षिण तिर ।।  
ल है मानौ निम्तो भनिकन हिंडे बान्धव कहाँ ।  
थियो चालक् भित्रै मधुकर ध्वनी कार बिचमा ।।  
(४)  
सिधा गोठ्गाऊँको बिच सडकको उत्तर हुँदै ।  
सबै लागे भोजन् गरिकन हिंडौ स्वागत लिंदै ।।  
भनी एकै चिम्टी समय जड त्यो गुज्रित हुँदा ।  
नखाने क्यै भन्दै परपर भइन् बाल सनिका ।।  
(५)  
यसैबेला छोरी पनि अलि छिटी बन्दिन गइन् ।  
बुबा आमा छोडी अलमल नभै फर्किन गइन् ।।  
नयाँ बाटो हेर्दै अघि अघि बढिन् द्रूत गतिमा ।  
चढौं आफ्नै गाडी भनिकन कुदिन् मार्ग जतिमा ।।  
(६)  
कुनै आयो गाडी धनु तिर सरी वेग छ गति ।  
अहो ! बज्रै हान्यो ! हृदय चिरियो, दुष्ट नियति ।।  
भकुण्डो हाने झैं शिशु तन उछिट्यो अति पर ।  
ढले गोडा काम्दै रगत जलका कुण्ड सरह ।।  
(७)  
न ऐया ! भो आत्था नत सकसनै भो जिउनको ।  
न पत्तै भो त्यत्रो अभय भय चित्कार उनको ।।  
बने द्यौता पापी कि त नियतिको झेल मनले ।  
कठै ! भोगे कस्तो ? उसदिन पिता मातृ जनले ।।  
(८)  
उठाई नानी त्यो हतपत पुगे हस्पिटलमा ।  
सुनेका मान्छेको जुलुस खनियो श्वास भरमा ।।  
न मिल्यो धुक्धूकी नत हृदयको सुस्त वचन ।  
विधाताले हे¥यो सुख चयनमा दुष्ट नयन ।।  
(९)  
विहोसी छिन् आमा शिशु निधनले मूर्छित अझै ।  
दुखेका बाबाको मुटु हरण भो शून्य छ सबै ।।  
धरा आफैं रुन्थिन् निधन धनका आँसु पिउँदै ।  
दुखी पीडा रुन्थ्यो विपत मनका भार सहँदै ।।  
(१०)  
(स्व.बालिका सोनिका भट्टराईको संझनामा --२०६७)
