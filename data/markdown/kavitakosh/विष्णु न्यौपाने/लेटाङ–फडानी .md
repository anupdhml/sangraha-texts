---
title: लेटाङ–फडानी
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

खोलाको वारि खोलाको पारि घाम र जूनमा  
फडानी गीत गाउँछ मीठो सुरीलो धुनमा ।  
शीतल छरी धोबिनी पाखा चुलिन्छ मायाँले  
तुफान आँधी छेक्तछ उठी वनका छाँयाँले ।  
वनको छेउ धनको लेउ आयको मुहान  
शान्तिले आँखा खोल्दछिन् यहाँ प्रत्येक बिहान ।  
सम्झना सधैं मनमा हुन्छ श्वासमा वासना  
सपना मीठा जन्मेर फुल्छन् षोडशी आसमा ।  
मनको कुरा आँखाले बोल्छ नाच्तछ आँखामा  
जुन्किरी दीप बाल्दछन् सधैं अँधेरी रातमा ।  
सिर्जना सधैं अमर हुन्छ,  
दिलको वह दिलले छुन्छ,  
सपना सृष्टि बनेर उठ्छन् हरेक प्रातमा ।  
फडानी मेरी आँखाकी जून निर्मल चञ्चल  
प्रीतिका आँखा उघारी हेरे देख्तछु कल्कल ।  
नौडाँडा पारि बसेर वास गाउँलाइ हेर्दछु  
धर्तीको छेउ सुनौलो देख्छु  
सबैका आशा फक्रेको देख्छु  
मैलाइ सम्झी हाँसेको देख्छु सुखी भै फिर्दछु ।  
गोरेंटा बढी सडक बने सफेद कंक्रिट  
बगेका तार आकाश माथि प्रकाश अङ्कित ।  
बलेको देख्छु झल्मल बत्ती औंसीको रातमा  
शान्तिका जोडी परेवा बास्छन् घुर्घुर प्रातमा ।  
आँगन छोई चाँदीका बाटा गाउँलाई जोड्दछन्  
चौखुरे गाडी सलल बग्छन्  
पैँनीमा पानी आँचल--नाच्छन्  
सिँवीका लामा आँकुरा उठी गाउँलाई बेर्दछन् ।  
हँसिया कुटो कोदालो साथी हलो र फालीमा  
जीवन सधैं नाचेर हिंड्छ खेतका आलीमा ।  
गहुँका बाला बहेली खेल्दा सिर्सिर हावामा  
नाचुँ झैं लाग्छ पखेटा हाली सुसेली कावामा ।  
सिर्जना सिल्पी कलाका धनी मनका प्यारा जन  
फडानी जस्तै नेपाल बनोस् कृषिको उच्च धन ।
