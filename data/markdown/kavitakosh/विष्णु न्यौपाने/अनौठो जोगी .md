---
title: अनौठो जोगी
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

साँझ नझर्दै रात नपर्दै  
यौटा जोगी आइरहेछ ।  
दयालु पनका चञ्चल मनका  
मन्त्र अनौठा गाइरहेछ ।।  
छाँट अनौठो बात अनौठो  
कपटी मनको चाल अनौठो ।  
हेर्दछ फर्की चौसुर घरका  
के हो उदेश्य आँट अनौठो ।।  
लट्टा दारी वरपर पारी  
एक्लै बोल्दछ गुन्गुन भाका ।  
बस्तै उठ्तै छटपट गर्दा  
घुम्थे फिर्फिर उसका आँखा ।।  
क्यै दिन सहजै व्यतीत नहुँदै  
पीडादायक रात सुसायो ।  
हतियारैका धार मुसार्दै  
मध्यरातमा जोगी उदायो ।।  
थ्येनन् झोली ऊ सङ्ग आज  
साथी सयौं र बोरा साथ ।  
तोडेर धर्म मानवताको  
दियो यातना असहृयताको ।।  
श्रद्धा भक्ति र अनौठो शक्ति  
जोगी शब्दमा नास गराइ ।  
कलङ्क मात्रै फैलन लाग्यो  
नाटक नौलो पर्दा हटाइ ।।  
बाँधी मेरा हात र खुट्टा  
चाल्यो घरका चोटा कोठा ।  
यस्तै रीतिले रात भरमा  
गरे डकैती सैयौं घरमा ।।  
ध्यान अनौठो ज्ञान अनौठो  
नवीन युगको दान अनौठो ।  
खोज्दो रहेछ कि जोगी मनले ?  
नीच धर्मको कर्म अनौठो ।।
