---
title: लखन स्मृति
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

धवल कीर्तिमा अतुल शुद्धता ।  
अथक साधकी नियत उच्चता ।।  
अटल प्रेमले सगर पग्लियो ।  
अमर बन्दिँदा जगत अग्लियो ।।  
(१)  
लखन बाण हुन् गगन भेदकी ।  
जगत बुझ्नमा अधिक पारखी ।।  
पवन झुल्दथे सदन खुल्दथे ।  
लखन बोल्दिँदा जगत भुल्दथे ।।  
  (२)  
द्रवित भावना शिखर चुम्दछन् ।  
ललित रागमा श्रमिक खुल्दछन् ।।  
मिलन मानवी सरल सौरभ ।  
जगत माझमा सुजन गौरव ।।  
  (३)  
अब त बस्तछन् सुगति धाममा ।  
सहज बन्दथे सृजित काममा ।।  
जगत ज्योति भै अधिक बल्दछन् ।  
अमर भूमिमा लखन चल्दछन् ।।  
(४)  
लखन मर्दछन् नभन बान्धव ।  
सयन गर्दछन् सगर धावक ।।  
कमल फुल्दछन् जलधि धाममा ।  
लखन बाँच्तछन् श्रमिक माझमा ।।  
(प्रथम शहीद लखन थापाको सम्झनामा)
