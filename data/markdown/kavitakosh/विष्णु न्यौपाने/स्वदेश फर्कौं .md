---
title: स्वदेश फर्कौं
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

उकाली चढुन् ओराली झरुन् मनका तिर्सना  
नामेट कैल्यै नहुँने बनुन् रचना सिर्जना ।  
जसरी फुल्छ सिर्जना फूल पौरखी आँखामा  
उसरी फुलोस मायाँ र प्रीति नेपाली काखमा ।  
हिमाल छोइ तराइ झर्छ पहाड सिरिरी  
बतास छिरी बाँसको धुन बजे झैं तिरिरी ।  
मेची र काली युगीन बगुन् संसार जोडेर  
पिरती पोखुन् नेपाल आमा नेपाली गोडेर ।  
पसिना झारी गोडेर माटो मलिलो बन्दछ  
स्वदेश फर्क नेपाली छिटै देशले भन्दछ ।  
वासना छरी फूलले डाक्ता भमरा हाँसेझैं  
नेपाली हाँसुन् देशले डाक्ता माधुर्य गाँसेझैं ।  
दिलले छाउन् मनको छाप्रो घरको मायाँले  
जसरी प्रीति अमर बन्छ घाम र छायाँले ।  
देशको मायाँ आँखामा राखी बोलिद्यौ आँखाले  
बिपना जडी सपना मीठा खोलिद्यौ आँखाले ।  
हिमाल चुली हिउँले छुँदा प्रीतिले छुने मन  
नेपाली हामी नेपाललाई बनाउँ आफ्नै धन ।  
चुँडाइ मिठो प्रेमको बन्धन् विदेश झरेर  
के मिल्छ त्यहाँ हजार मृत्यु छिनमै मरेर ?  
सगरमाथा छोएर हावा साथमा आउँदा  
संसार आजै जिते झैं लाग्छ नेपाल पाउँदा ।  
स्वदेश आफैं सुनौलो पारौं बगाइ पसिना  
हटाई सारा विभेदकारी नियम मसिना ।  
आकाश मुनि धरती माथि घुमेर फनन  
कहिले फिर्ने हे मेरा साथी सुस्तरी भनन ।
