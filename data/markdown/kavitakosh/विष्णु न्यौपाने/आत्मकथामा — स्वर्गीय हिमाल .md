---
title: आत्मकथामा — स्वर्गीय हिमाल
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

छोपिँदामात्र लाज बाँच्तो रहेछ ।  
अस्पष्टतामा लाज लाग्दो रहेछ ।  
सर्वाङ्ग नाङ्गिदा अश्लीलता बाँच्दोरहेछ ,  
लाज मर्दोरहेछ ।  
म त्यही लाजको लास झैं  
मरेको इतिहास झै  
उभिरहेछु अश्लीलताको चुचुरो  
चट्टानका पहरामा घुँडा टेकेर एक्लै ।  
उष्णता सल्केर जवानी लत्रिएको बेला  
सफेद आवरण उदाङ्गिएर लाज बगेको बेला  
सम्झनाको काखीमा इतिहास सिउरिएर  
रोइरहेछन् आस्थाका बन्द ढोकाहरू  
चिहानका छातीमा घुँडा टेकेर एक्लै ।  
आगो रापिए तापिँदो रहेछ ताप ।  
हिउँ रापिए नासिँदो रहेछ ताप ।  
कसैलाई जीवन्त गराउन ,  
कसैको जीवन अन्त गराउन,  
क्याटालिष्ट बन्दोरहेछ ताप ।  
मानव उत्सर्जित रापले तप्तपाउँदै  
आरुबखडा झैं खुलेका मुस्कानहरू रित्याएर  
अचेतन आस्थामा बाँचिरहेछु चुचुरो,  
डढेलो पछिको भिर चुसेर एक्लै ।  
अँगालोमा कुहिरोले बेरेर चुमेझैं मलाई  
चुम्थे मेरा स्वेत बदन मान्छेका हुलहरूले,  
क्यामेराका लेन्सहरूले,  
सुवास छरेर हरपल ।  
तर अफसोस ! मेरा पोखिएका आँसुहरू  
चुम्छ केवल राप सिउरिएका त्रासले आज,  
छुन्छ केबल लू भिरेका श्वासले आज ।  
नबर्षाए मान्छेले वाफिला वर्षाहरू  
भरिन्थें म आफैँ  
गुथेर सिर्जनाका फूलहरू ।  
फैलाएर मानवताकै सुवासहरू  
छरिन्थे म अनगिन्ती राहतका गुलाब बनेर ।  
चुसेर शीतका सिरेटा पनि आफैं  
पैराउथेँ उपहार 'स्वर्गको धर्ती' उसलाई  
तर पर्खिरहेछु अनन्त आँसु भोग्दै  
चेत जगाउन अस्तित्वको  
चट्टानका पहरामा घुँडा टेकेर एक्लै ।
