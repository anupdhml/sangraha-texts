---
title: रगत बोलिरहेछ ....
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

प्राण टुक्रयाएर आफ्नै,  
जीन्दगी बेचिरहेछौ तिमी ।  
नुन--तेलमा धर्ती साटे झैं सस्तै ,  
लालसमा सन्तान साटिरहेछौ तिमीे ।  
आत्मरक्षाको चिराग राष्ट्रले सल्काउँदा  
आफ्नै अस्तित्व मेटिरहेछौ तिमी ।  
सन्ततिका ऐठन माथि पीडा प्रक्षेपण गरेर  
कति चढाउँछौ द्यौरालीमा मान्छेका बलीहरू ?  
रगत ब्युँतिएर इतिहाँस लेख्ने छैन बुद्धत्वको ।  
शान्तिका स्वर्णाक्षर रगतको कलमले सिर्जने भए  
ए राष्ट्रका हिमायतीहरू हो...  
किन बर्षन्छन् नागासाकीमा  
लाखौ अष्टबुद्धका आँसुहरू ?  
आलो बाफले मुक्ति खुल्दथ्यो भने  
किन धिक्कारीरहेछ हिरोसिमा अझै  
लालसी शासकहरूलाई ?  
तिम्री आमाका स्तनहरूलाइ सोध  
साँच्चै के चाहिरहेछ दुधको भाराले ?  
कुनै दिन तिम्रै गर्धन पट्टि फर्कन सक्ने  
खुँडाका धारहरूलाई सोध  
के उत्तर खोजिरहेछन् तमाम चित्कारहरूले ?  
साँच्चै के लेखिरहेछ तिम्रै रगतको कलमले ?  
हुन त के टुसाउला र बौद्धिक्ता  
यहूदी प्युने बगरे माटोमा  ?  
जहाँ भन्थ्यौ रे तिमी  
'के मान्छे नै थिए र  
ती मारिएका साठीलाख यहूदी पनि ?'  
तिमीले बेचेका निकम्मा आश्वासनहरू  
तिमीले साटेका भयबादी आत्माहरू  
राष्ट्रका भार बनेर ताण्डव नाचिरहेछन् अहिले ।  
तिमीले उमारेका आतङ्कका मूलहरू  
नदी बनेर भिजाइरहेछन् देशका कुना कुना ।  
आखिर के फल्दोरहेछ बन्धुको रगत सिंचिएको माटोमा ?  
के उमं्रदोरहेछ मित्रको शरीर पुरिएको खाल्टोमा ?  
धिक्कार छ तिम्रा क्रान्ति गर्ने हातहरूलाई  
जसले तिम्रै सन्तानको भविस्यलाई सताव्दीलामो  
अन्धकारमा धकेलीदियो ।  
धिक्कार छ तिम्रा क्रान्ति दवाउने सैलीहरूलाई  
जसले राष्ट्रलाई कुँजो बनाएर  
कलङ्कको इतिहासले रंगाइदियो  
अव त चेत आइदिए हुन्थ्यो  
तरवारले होइन  
कलमले देश बलियो बन्न सक्छ भनेर ।
