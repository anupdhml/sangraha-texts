---
title: रविकी आमा
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

जीवन बनीबुतोमा जन्मिएको होइन उनको ।  
नत हो साहुको खेत खलियानमा ।  
समाहाको हिलेपानीमा चिप्लेटी खेल्दा  
बेठीका नृत्यमा गोडा छम्छमाउथिन् उनी ।  
हावाको गुदगुदीमा नाच्ने धानका बालाहरूले  
उनकै नाममा सिर्जन्थे स्वप्नील धुनहरू ।  
भित्रीरहँदा मधुमासका क्षणहरू  
बगिरहेथ्यो माधुर्य वर्तमान  
उज्यालो भरि खुसी ओछ्याएर,  
सहजता भरि जीवन फिँजाएर ।  
तर,......घुमिरहने रोटेपिङलाई के थाहा  
समयका चुकुलमा पाड्का ठोकिए वा  
खिइँदैछन् खाँबाका कापहरू भनेर ?  
मिथकका कहानी बन्दैगरेका मुस्कानका छाँयाँहरू  
किमार्थ कल्पेन मानसपटलले उनको  
वा झक्झकाएन कुनै रात  
निष्ठुरी सपनाले पनि ।  
शरीर सम्पत्तिमा सुख खोज्दो रहेछ ।  
शरीर अभावमा दुःख भोग्दो रहेछ ।  
दुःख भोगेर सुख चुम्ने शरीर भन्दा  
सुख भोगेर दुःख रोज्ने चाहिँ  
साँच्चै नै पीडादायक बन्दोरहेछ ।  
हो, आज धेरै दुःखी छिन् रविकी आमा ।  
हरेक दिन साहुको मेलामा अमीला पसिना चुहाउँदा मात्र  
बाँच्ने बनेको छ उनको जीवन ।  
चुहुँदो झरीबाट जोगाएर बृद्ध शरीर  
बाँच्नु छ आफू र बँचाउनु छ मायाँ  
नाम मात्रका सन्तानको ।  
सातौं सन्तानमा एकमात्र छोरो 'रवि'  
जन्मसिद्ध छारेरोग ग्रस्त छ उनको ।  
आफू भन्दा पच्चीस बर्ष बूढो पतिको  
पन्ध्रौं पुण्य तिथि पार भै सक्ता  
अरुकै मझेरीमा सुसारे बसेर हुर्केका छोरीहरू पनि  
लफङ्गा ज्वाइँ ब्यहोरेर जीवन गुजार्न बाध्य छन् ।  
त्यै लट्यांग्रो रविको दैनिक औषधी र मुखमा माड लगाउन  
साहुका मेलामा बूढो हड्डी खियाउँछिन् रविकी आमा ।  
पहाड बेचेर जोडेको नौ धुर ऐलेनी माटोमा  
उभ्याएको स्याउला र टाटीको झुप्रो पनि  
बाढीको कटानले त्राही त्राही बनाइरहेछ ।  
करेंसोमा उर्लिएको भेल जस्तै  
छाती भित्र उर्लिएको भेल थाम्न नसक्ता  
रविको अनुहार, च्यातिएको घुम,  
मकिएको झुप्रो र सुकेका नारीहरू नियाल्दै  
अधीर हुन्छिन् रविकी आमा ।  
नियतिको जाँतोमा पिसिएको  
उनको दुब्लो शरीर, कुप्रो ढाड, टेढा आँखा,  
पाकेका कपाल र झरेका दाँतहरूले बोलिरहेछन् ः  
रवि ! तेरै लागि म बाँचिरहेछु ,  
सिर्फ तेरै लागि... ।
