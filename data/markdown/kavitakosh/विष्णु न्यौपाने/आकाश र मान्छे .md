---
title: आकाश र मान्छे
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

क्षितिजमा ठिङ्ग उभिएर  
तिमी बोक्छौ किन आकाश यी बादलका पहाडहरू ?  
हजारौं आकाशगङ्गाका सूर्य, चन्द्र र ताराहरू ?  
स्वतन्त्रताको खोजीमा  
रगतको होली मनाइरहेको म मान्छे  
स्वार्थको पिंजडामा कैद छु  
तिमी स्वयंसिद्ध स्वतन्त्र छौ, मुक्त र खुल्ला छौ  
तिमी खुल्ला भएरै स्वतन्त्र छौ ।  
अखण्ड छौ त्यसैले अनन्त छौ ।  
लोभ, मोह, र अहंकारहीन,  
इष्र्या,द्वेष र पक्षपातहीन, अदृश्य आकाश ।  
सूर्यमा रोशनी र चन्द्रमामा शीत जस्तै  
समुद्रमा वाफ र वादलमा पानी भर्नसक्ने तिमी  
फर्केर हात जोड्दैमा मान्छेका स्वार्थ पूरा गर्नसक्ने तिमी  
भोगेर आफू औंसीहरू ,अरुमा ताराको रोशनी छर्ने तिमी....  
किन बनिरहेछौ तिमी आकाश  
अपराधी मान्छेका सेवक सधैं... ?  
आफू भन्दा निरीहलाई सिध्याएर  
टुक्र्याएर आफ्नै जातिका गर्धनहरू  
नाचेकोछु लाशहरू माथि म मान्छे  
धर्तीलाई मुठीमा कैद बनाएर पनि सन्तोष नहुँदा  
तिम्रो निश्छलतामा यसै यसै ग्लानि छु अहिले  
के तिम्रो चट्याङले अपराधीको टाउको चिर्न सक्तैन ?  
सक्छ भने हे आकाश !  
ठोक तिमी बज्रले यी मेरा टाउकाहरूमा...  
म मान्छेका स्वरुपको अपराधी हुँ ।  
चट्याङ ! किन मार्छौ ती निरीह झुपडीहरू ?  
ती त मरिसकेका लास हुन् ।  
बज्र तिमी ती गगनचुम्बी भवनहरूमा  
जुन तिनै लासका रगत पसिनाले ठडिएका छन् ।  
ती कंक्रिटका होइन कङ्कालका भबन हुन्  
बङ्गला होइन भूत बङ्गला हुन् ती  
ती मेरा अर्थात अपराधका बङ्गला ।  
पृथ्वी जितेको हुङ्कारले  
म ललकार्दैछु चन्द्रमा र मङ्गलहरूलाई  
तर,मेरो अहङ्कारलाई नललकार्ने आकाश  
तिमी सहिष्णु माता हौ या क्षमादानी वुद्ध ?  
छली कृष्ण हौ वा अन्धन्यायमूर्ति धृतराष्ट्र ?  
क्षितिजमा ठिङ्ग उभिएर  
तिमी बोक्छौ किन आकाश  
यी बादलका पहाडहरू ?
