---
title: छिमेकी
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

मेरो करेंसो नजिकै छ साथी  
आत्मा छ घाती अपराध माथि ।  
आचार छाडी अतिचार जोड्छ  
गाली नमीठो अविराम छोड्छ ।।  
(१)  
उठ्तै बिहानी पख मुर्मुरिन्छ  
सर्किन्छ आफैं अनि जुर्मुरिन्छ ।  
चाहिन्न ठूलो कसुरादि केही  
पोखिन्छ ठाडै अपराध देही ।।  
(२)  
बच्चा कुदोस् त्यो निहुँ नै बनिन्छ  
हे¥यो खडा भै अब झन् खनिन्छ ।  
बोल्दै नबोलौं पनि क्रोध भर्छ  
बोल्दैन कस्तो भनि रोष छर्छ ।।  
(३)  
कालो मसी के अझ त्यै छ कालो  
राँगो सरीको भयको भँगालो ।  
तर्साउने भैकन हिँड्छ जैले  
रोएर बाँच्ने म छु एक ऐले ।।  
(४)  
देखेर रुन्छन् सब बाल मेरा  
झम्टन्छ रोए पनि चाल हेर ।  
ए भाइ ! यस्तो नगरौं न भन्दा  
खाइन्छ आफैं दस--पन्ध्र डण्डा ।।  
(५)  
कस्तो दिनैमा घर यो किनेंछु  
आफ्नो जवानी, पसिना छिनेछु ।  
जुन् आँसु मेरा परिवार झार्छन्  
आगो उकेली अझ राप ताप्छन् ।।  
(६)  
यौटा दरिद्री मन हाँस्न सक्छ  
रोएर आफैं पनि बाँच्न सक्छ ।  
हाँसो म कल्पौ, कुन आस भित्र ?  
ज्वाला छुटेको हर श्वास भित्र ।।  
(७)
