---
title: आदिकवि भानुभक्त सम्झेर....
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

पर्दा खोल छिटै चुँडाउ तनका जे छन् सबै बन्धन ।  
आऊ फुत्त उठेर कान्तिपुरमा च्यापेर रामायण ।।  
तिम्रो स्वागत गर्न यो गहकिलो उठ्तै छ सद्भावना ।  
तिम्रो शिल्प, कला चिनेछ जनले मूर्धन्य त्यो साधना ।।  
(१)  
त्यो बेला अरु क्यै थिएन पनि थ्यौ आगो सरी झर्झर ।  
काला बादल, अन्धकार बिचमा चम्क्यौ तिमी निर्झर ।।  
तिम्रा सिर्जित काव्य वा कृति कला मासेर मासिन्न क्यै ।  
नेपाली जन भित्रको दृढखुसी नासेर नासिन्न क्यै ।।  
(२)  
लेख्यौ राम कथा, चरित्र उनको हो भक्तमाला पनि ।  
सीता धर्म अझै पवित्र छ यहाँ त्यो रामगीता पनि ।।  
शिक्षा यो वधुको सकिन्न कहिल्यै नासिन्न रामायण ।  
नेपाली मनका पवित्र तहमा छायौ तिमी तत्क्षण ।।  
(३)  
तिम्रो आज अभाव देख्छु किन यो साहित्य आकाशमा ।  
मर्यादा विधिको अभाव अति भो नेतृत्व संस्कारमा ।।  
भाषा, धर्म, परम्परा दमनले अन्यायले पिल्सिए ।  
ठूलाले अधिकार लुट्छ अरुको साना सबै मिल्किए ।।  
(४)  
जाग्यो राक्षस कार्य कान्तिनगरी सम्यन्त्रको माझमा ।  
नेपाली बिच भेद उच्च गरियो भूगोलका ताजमा ।।  
जन्माऊ हनुमान वाँनरहरू त्यो युद्ध ब्यूँताउन ।  
यौटा राम पठाउ तीब्र गतिमा अन्याय सिध्याउन ।।  
(५)
