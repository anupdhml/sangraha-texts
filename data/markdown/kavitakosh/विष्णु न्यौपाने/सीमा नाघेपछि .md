---
title: सीमा नाघेपछि
author: विष्णु न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

सिङ्गो बस्ती सरल मनको चेतना शून्य राखी  
चुस्थे केही घरहरू मिली न्याय च्यापेर काखी ।  
सोझा झुप्रा अति कलबिसे कानुनी त्रास झेल्दै  
बाँचेका ती दिन कठिनले आँसुका गाँस निल्दै ।।  
(१)  
झुप्रा साना दुख र ऋणका दोषका भार अग्ला  
चौडा बन्दै घर चुलिंदथे फेरिँदै ढङ्ग नौला ।  
पीठो, सिस्नो, गहत, नुनमा बौरिने हेय झुप्रा  
जन्मै हुन्थे घर धरनका त्रासले ढाड कुप्रा ।।  
(२)  
गर्थे किर्ते घर कुटिलका काल झैं जालसाझी  
भर्थे सेवा गरिब विचरा गाँसका आस साँची ।  
भोगी कैयौं, रगत पसिना यातनामा बिलाए  
मर्थे झुप्रा तर घर अझै अग्लँदै माथि आए ।।  
(३)  
बस्ती भित्रै अव त कलिला आँकुरा झ्याङ्गिदै छन्  
मैला काला जड नियतिका भावना नाङ्गिदै छन् ।  
पस्तै बाढी प्रवल जनको चेतलाई उठायो  
नौला च्यूला दुखित गणका धारणामा पलायो ।।  
(४)  
खुल्दै त्वाँलो हृदय पथको पूर्वमा घाम झुल्की  
ल्यायो आशा मधु किरणले भावना भित्र ब्यूँझी ।  
साँच्चै सानो सरल दिलमा उम्रने स्वस्थ बाली  
फैली खोज्यो द्रवित गहमा जिन्दगी भित्र लाली ।।  
(५)  
आयो हावा शिशिर युगमा बर्सँदै आस नौला  
फर्की जाग्यो घरहरूतिरै दब्दबे त्यो तुवाँलो ।  
जागे झुप्रा सलह जसरी एकताबद्ध बन्दै  
भागे सारा घरहरू उठी दाग काला नियाल्दै ।।  
(६)  
मान्छे नै हो जगत भरको चेतनाको दियालो  
मान्छे नै भो जगत भरको क्षुद्रताको भँगालो ।  
चाहे बन्थ्यो रसिक युगको शान्ति छर्ने बिहानी  
छुल्याईँमै प्रथम किन भो उग्रताको निसानी ?  
(७)
