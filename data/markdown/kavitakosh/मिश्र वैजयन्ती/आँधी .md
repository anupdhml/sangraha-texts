---
title: आँधी
author: मिश्र वैजयन्ती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%BF%E0%A4%B6%E0%A5%8D%E0%A4%B0_%E0%A4%B5%E0%A5%88%E0%A4%9C%E0%A4%AF%E0%A4%A8%E0%A5%8D%E0%A4%A4%E0%A5%80
---

आँधी---हावामा उडेको धुलो हो कि !  
सँगसँगै उडेको पतिङ्गर पनि हो ?  
अर्थात् कि आँधी केही हो अरु थोकै !  
मनको अमीलो हावा  
छातीमा ठोक्किएर  
आँखाबाट अविरल बलेँसी चुहुँदा  
एक्लो यात्रा बोकेर हिँड्ने  
मलिनताको शान्ति हो आँधी !  
कि हृदयभरि पीडाका गीत बोकेर  
हिउँदको सिरेटो सुम्सुम्याउने  
न्यास्रिएको गुराँस हो आँधी !  
कोक्याएको जिब्रोले  
स्वतन्त्रताको मीठो स्वाद चबाउने  
षडयन्त्र विरुद्घको तुमुल ध्वनि हो आँधी !  
कि नअख्रिएका आँखाबाट  
विस्मयका राग सुम्सुम्याउँदै  
कथित स्यावासीका थपडी बजाउने  
भूईं कुहिरोले छोपेको ऐंठन हो आँधी !  
आँधी घर उडाउँछ ,  
थर उडाउँछ  
तर किन डर उडाउँदैन ?  
आँधी पात उडाउँछ,  
बात उडाउँछ ,  
तर किन अन्तर्घात उडाउँदैन ?  
आँधी जिस्किएर खेल्ने  
कमजोर सिँगौरी हो कि !  
आँगनका चरा तर्साउने फित्कौली हो ।  
आँधी मीठो बद्मासीको हल्ला हो कि !  
रापिलो छट्पट्टिको किल्ला हो ।  
भोकको जोशिलो विद्रोह हो कि !  
जोशमा गरिने उपद्रो हो !  
पेचा नबनुन्जेल मान्छेहरू  
आतङ्कित बन्छन् आँधीसँग ।  
मान्छेभित्र मान्छेको  
जाँगर जागेपछि  
पशु रहँदैनन् मान्छेहरू ,  
रक्तबीज भै विचारमा  
बाँच्न थालेपछि  
मारेर सकिँदैनन् मान्छेहरू  
मान्छेभित्र मान्छेको  
आगो बलेपछि  
मेसिनबाट मान्छे बन्छन् मान्छेहरू  
भूईंचालो आएपछि  
मान्छेका पाइतालामा  
रोक्न सकिँदैन कम्पनहरू ।  
विस्फोटनको तयारीमा रहेको आँधी  
छामिदैन मनका गगनभेदी नारासँग ,  
आँधी देखिंदैन मनभित्र मान्छेको  
मन फुटेर छताछुल्ल पोखिएपछि  
भित्रैमात्र बास बस्दैन आँधी  
गुम्सिएर आँशुसँग ।  
बरु पोखिएर तूफानसँग  
उडाउँदै हिँड्छ बुख्याँचालाई आँधी  
आगो बनेर दन्किएपछि  
कसरी रोक्न सकिन्छ र आँधी !
