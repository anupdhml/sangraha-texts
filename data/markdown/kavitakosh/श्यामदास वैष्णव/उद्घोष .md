---
title: उद्घोष
author: श्यामदास वैष्णव
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A5%8D%E0%A4%AF%E0%A4%BE%E0%A4%AE%E0%A4%A6%E0%A4%BE%E0%A4%B8_%E0%A4%B5%E0%A5%88%E0%A4%B7%E0%A5%8D%E0%A4%A3%E0%A4%B5
---

साहस छ  
भने आफूमा  
हरमान्छे  
सगरमाथाको प्रतीक बन्न सक्छ  
निष्ठा छ भने धरतीमाथि  
हर प्राणी गाथा बन्न सक्छ ।  
आवश्यकता छ केवल  
सचेतनताको यहाँ  
होश छ भने हर व्यक्तित्व  
बुद्ध यहाँ बन्न सक्छ ।  
विवेकशील छ भने हर मान्छे  
हितकारी शिव बन्न सक्छ ।  
सोची विचारी हेर्दा  
ईश्वरत्वको प्रतिनिधित्व  
मान्छेले नै गरेको पाइन्छ यहाँ  
विकार र विकृति समन गरी  
उसले युग फेरेको देखिन्छ यहाँ  
वास्तविकता गुह्य कुरा गरौं त  
अन्तरनिहित चैतन्य नै  
ईश्वरको अंश हो भन्न सकिन्छ  
समष्टि हितमा जो अघि सर्छ  
उसलाई नै महत्वको  
मान्न सकिन्छ ।
