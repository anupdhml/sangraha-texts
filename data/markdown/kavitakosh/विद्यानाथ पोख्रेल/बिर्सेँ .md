---
title: बिर्सेँ
author: विद्यानाथ पोख्रेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%A6%E0%A5%8D%E0%A4%AF%E0%A4%BE%E0%A4%A8%E0%A4%BE%E0%A4%A5_%E0%A4%AA%E0%A5%8B%E0%A4%96%E0%A5%8D%E0%A4%B0%E0%A5%87%E0%A4%B2
---

गत जन्मको हालत सारा जन्म लिएपछि सबै बिर्सेँ  
टुक्‍ टुक् हिँड्ने बानि पर्दा बामे सर्ने कामै बिर्सेँ ।  
पुस्तक च्यापी स्कूल जाँदा मातृदुग्धको स्वादै बिर्सेँ  
दारी जुँगा के रेखी बसेथे आमाबाबुलाई नै बिर्सेँ  
बिहा भएको थोरै दिनमा पढिसकेका आधा बिर्सेँ  
घरमा एउटा पुत्र भयो, फेसन गर्ने कामै बिर्सेँ ।  
मेट्रिक पास के भएथेँ गुरुजीहरूमा आदर बिर्सेँ  
यौटा धोक्रे के लाएथेँ दौरासुर्वाल टोपी बिर्सेँ  
सुख पाएथेँ अलिकति, दु:खीहरूको दर्दै बिर्सेँ  
पैसा सकिँदा सपना नै भो' बारी खन्ने कामै बिर्सेँ ।  
घर छोराछोरी हेरेँ, सातो गयो धर्मै बिर्सेँ  
ढाँट्नु ठग्नु गर्दागर्दा सारा आफ्नो कर्मै बिर्सेँ  
विश्व अनित्य भन्थे किन्तु मोहपासले कालै बिर्सेँ  
नूनतेलले फिटफिटी पार्यौ कविता गर्ने कामै बिर्सेँ ।
