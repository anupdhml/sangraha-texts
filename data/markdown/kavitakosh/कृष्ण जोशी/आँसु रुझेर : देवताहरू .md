---
title: आँसु रुझेर / देवताहरू
author: कृष्ण जोशी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%9C%E0%A5%8B%E0%A4%B6%E0%A5%80
---

पानी भएर पानी  
पहिरो भएर भीर  
कामिरहेछन्  
लाग्छ पानी होइन, मृत्यु टेकिरहेछन्  
पहिरो टेकिरहेछन्--- मान्छेहरूले  
उडिरहेछन् भोका चील--गिद्धहरू  
च्यापेर मान्छेको स्वाद  
मान्छेकै आकाशभरि  
   
यस्तोलाग्छ  
चील--गिद्धका भोक बाँचिरहेछन्  
सबै दिशाहरूबाट/निसानाहरूबाट  
अप्रत्याशित आउने  
अन्तिम क्षणको सम्भावना पर्खिएर--- मान्छेहरू  
दुर्गन्ध पोखिएको छ  
बाँच्ने ठाउँहरूमा  
बाँच्नुको परिभाषा वमन भएर  
पत्याउनु गाह्रो छ  
विषाक्त हुन सक्छन् हरेक क्षणहरू  
नपत्याउनु झन् साह्रो छ  
निर्भय पनि त हुन सक्छन्--- कुनै क्षणहरू  
अन्तिम संस्करणभित्र  
खोजिरहेछु यति बेला मान्छेलाई  
बाघ--भालु--चितुवाका नङ्ग्राहरूमा/सर्पदाँतहरूमा  
साङ्घातिक समयका अनुहारहरूमा  
कहिलेकाहीँ मान्छेइतर मान्छेहरूमा  
साह्रै विश्वास छ  
र त अन्तिम विश्वास हुन् देवताहरू  
साह्रै अविश्वास छ  
वरदानशून्य पनि छन् देवताहरू  
निर्विचार छु  
प्रसादमा कुन मृत्यु चढाऊँ  
ढुङ्गाको आँसु रुझिरहेछन् स्वयम् देवताहरू ।
