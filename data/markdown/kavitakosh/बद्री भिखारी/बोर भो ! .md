---
title: बोर भो !
author: बद्री भिखारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AC%E0%A4%A6%E0%A5%8D%E0%A4%B0%E0%A5%80_%E0%A4%AD%E0%A4%BF%E0%A4%96%E0%A4%BE%E0%A4%B0%E0%A5%80
---

नया बनेका भगवानले  
आज राती बोर गरे  
भगवान बनाउने मान्छेले  
भगवानलाइ बोर गरे !  
आएर  
शब्द-शब्दहरु हुल बाँधेर  
एक झप्को  
गहिरो निद्रा चोरे  
एक ओछ्यान न्यानो चोरे  
स्वप्न भंग गराउदै  
अनुभूत गराउन बाँकी  
नीलो आनन्द चोरे !  
सुन्छु --  
कानलाई निशाना बनाएर  
ठोक्किन आउने बजिया आवाजहरु  
कर्कस लाग्छन  
मस्तक नै खल्बलिन खोज्छ भजन-बाजाहरुले  
युद्ध निम्ति बजेको बिगुलझैं  
घरका कोठाहरु  
फुटाउलाझैं गरि बजिरहन्छ माइक !  
एई,कसले भंग गर्दैछ  
भगवानको एकाग्रता ?  
कसले बिगार्दैछ  
भगवान र मेरा बीचको सम्बन्ध ?  
र, को बिथोल्दैछ मेरो निद्रा ?  
सुत्नु थियो  
निदाउनु थियो  
मीठो सपना देख्नु थियो  
भोलिको बिपनाको निम्ति  
भोलि हिड्ने यात्राको निम्ति  
तर आज  
म र भगवान  
दुवै अनिदो छौ  
दुवै बेचैन छौ !  
आज राती साह्रै बोर भो !!
