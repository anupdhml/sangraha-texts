---
title: ओ काठमाण्डू !
author: तीर्थ श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A4%E0%A5%80%E0%A4%B0%E0%A5%8D%E0%A4%A5_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

आफ्नै चेतनाका किरणहरूको स्पर्शबाट म ब्यूँझेको छु  
र, तिमीलाई भन्दै छु  
ओ काठमाण्डू !  
सिँगान  
खकार  
थुक  
र मलमूत्रले आल्हादित छौ तिमी ।  
कसले काटिदियो तिम्रो हात ?  
कसले भाँचिदियो तिम्रो खुट्टा ?  
कसले टालिदियो तिम्रो आँखा ?  
कसले खोसिदियो तिम्रो बोली ?  
र, चुपचाप सहेर बसेका छौ तिमी ।  
ओ काठमाण्डू !  
तिम्रो वाग्मतीमा सूर्य-किरण नाक थुन्छ  
तिम्रो विष्णुमतीको छेउबाट प्राणवायु भाग्छ  
कुन मञ्जुश्री पर्खेर बसेका छौ तिमी ?  
पाँचतारे होटलका कक्टेल डिनरहरूमा  
किन पस्किन सक्दैनौ तिमी  
सिँगान, खकार, थुक  
र मलमूत्र  
तिम्रा डबलीहरूमा बेइमानीका दहीलीलाहरू मञ्चित भइरहेका छन्  
तिम्रा पटाङ्गिनीहरूमा  
इतिहास बिक्रीका लागि सजाइएका छन्  
न तिमी लाखे नचाएर  
तर्साउन सक्छौ अपराधीहरूको शासनलाई  
न तिमी जिउँदा ख्याकहरूलाई  
टुँडिखेलमा भात पस्केर मन्साउन सक्छौ ।  
ओ काठमाण्डू !  
उठ  
खड्ग साट्न छाडिदेऊ  
ओ काठमाण्डू !  
उठ  
खुट्टा कमाउन छाडिदेऊ  
ओ काठमाण्डू !  
उठ  
भातेहरूको भजन गाउन छाडिदेऊ  
ओ काठमाण्डू !  
उठ  
घोडा बन्न छाडिदेऊ ।  
अजंगका दलालगाथाहरूमुनि थिचिएर  
मृत्यु पर्खेर नबस्नू काठमाण्डू  
पाखण्ड पर्वका नायकहरूसमक्ष घुँडा नधस्नू काडमाण्डू  
ओ काठमाण्डू !  
अपराधी हातहरूबाट शृंगारको स्वप्न व्यर्थ छ ।
