---
title: तानसेन
author: तीर्थ श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A4%E0%A5%80%E0%A4%B0%E0%A5%8D%E0%A4%A5_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

अलिकता मनका उकालीहरू उक्लेर  
अलिकता मनका ओरालीहरू ओर्लेर  
तिमीलाई मायाले स्पर्श गर्न  
यसपटक म यहाँसम्म आइपुगेको छु,  
कतै बाँधिइसकेको मनलाई पनि फुक्का छोडेर ।  
सल्लाका निर्दोषा हाँगाहरू भाँचेर उकाली उक्लँदा  
अलिकता मन पनि भाँच्चियो  
मनै त रहेछ -  
शायद त्यसैले नचाही नचाही  
पुन: यतै अल्मलिने सपना साँच्चियो  
तिमी सम्झ/नसम्झ जे गर  
तर तानसेन एक फाँको मुस्कानले नै सही  
तिमी मलाई माया गर ।  
सपनाको शहरमा बैँस हराएको मान्छे म  
तिम्रै सल्लाका सुसाइहरूमा स्वीकार  
मेरा मनका सुसाइहरू  
तिमी सम्झ/नसम्झ जे गर  
तर तानसेन !  
एक फाँको मुस्कानले नै सही तिमी  
मलाई माया गर ।
