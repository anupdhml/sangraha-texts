---
title: पुल
author: तीर्थ श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A4%E0%A5%80%E0%A4%B0%E0%A5%8D%E0%A4%A5_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

बालापन  
र यौवनबीचको  
पुल कस्तो हुन्छ ?  
उमेरको हाँगो  
हल्लाई--हल्लाई  
मच्चिइरहेकाले  
झारेका फूलहरूजस्तो हुन्छ ?  
 कि  
आकाशका ताराहरू टिपेर  
समयको उदास छातीमा  
टाँगिदिएपछिको समयजस्तो हुन्छ ?  
बालकहरू  
र यौवनबीचको पुल कस्तो हुन्छ ?  
आकाशमा  
जून उदाएपछि  
देखिने ताराहरूको मुस्कानजस्तो हुन्छ  
कि मङ्सिरमा भेटिने भकारीको उन्मादजस्तो हुन्छ ?  
अथवा अरू के जस्तो हुन्छ ?  
म सत्य भन्छु  
सत्यको उज्यालामा  
मलाई हेर्ने मन छ  
बालापन र यौवनबीचको  
पुल कस्तो हुन्छ ?
