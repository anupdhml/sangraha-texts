---
title: असमर्थ राजधानी शहर
author: तीर्थ श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A4%E0%A5%80%E0%A4%B0%E0%A5%8D%E0%A4%A5_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

घण्टाघर छ  
समय बताउन असमर्थ  
धरहरा छ  
वरिपरिको दृश्य हेर्न असमर्थ  
रानीपोखरी छ  
आफैं नुहाउन असमर्थ  
असमर्थताको यो लस्कर लामो छ  
यस बीच  
यौटा भव्य प्रासाद खडा छ  
सिंहदरवार  
जहाँबाट यस देशको प्रशासन चल्छ  
त्यो पनि आफ्नो बाटो पहिल्याउन छ असमर्थ  
बाग्मती छ  
दुनियाँ चोख्याउँदै  
आफैं चोखिन असमर्थ  
मन्दिरहरू छन्  
र त्यस भित्र देवताहरू छन्  
आफैं जोगिन असमर्थ  
सडकहरू छन्  
तीब्रगामी बाहनहरू छन्  
तर गन्तव्य पहिल्याउन असमर्थ  
ओ राजधानी तिमी असमर्थताहरूको जञ्जालमा जेलिएका छौ  
र देश तिमीबाट मुक्ति पाउन छ असमर्थ !
