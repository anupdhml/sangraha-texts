---
title: चोट
author: वानिरा गिरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BE%E0%A4%A8%E0%A4%BF%E0%A4%B0%E0%A4%BE_%E0%A4%97%E0%A4%BF%E0%A4%B0%E0%A5%80
---

चोट  
तिम्रो परशुको  
सशक्त प्रथम प्रहार  
मैबाट सुरु गर  
दुइ आँखाका कुलाबाट  
यस्तरी बगेर रित्तिऊन् पानीका धारहरू  
आँखा खडेरी परून् मेरा  
हरिया बनून् खेत तिम्रा  
र पाकिरहून् चोटका बालीहरू  
र पाकिरहून् चोटका बालीहरू  
तिमी र म  
मितेरी लगाई एकाकार बनौं  
सदा-र्सवदालाई ।  
कति घतलाग्दो  
एक दिन  
सम्सांझै  
दोबाटोमा तिमीसित  
जम्काभेट भयो ।  
मैले  
आफूलाई सम्हाल्न नपाउंदै  
एक्कासि बलात्कार गर्यौ तिमीले  
त्यस बेलाका  
ती क्रूर आत्मीय क्षणका साक्षी  
रगतका कुमारी टाटाहरू  
सर्जमिन नभएका बेवारिसे लासजस्तै  
छरिएका छन् दोबाटोका ढुङ्गा-रोडाहरूमा  
हरेक चोटि  
हरेक दिन  
हरेक प्रहर  
हरेक पल  
ओहोरदोहोर गर्दा ती टाटाहरूले  
झवास्स-झवास्स  
मलाई दिलाइरहन्छन् तिम्रो सम्झना  
र चोट यस्तरी अब ता  
तिमी मेरो  
सम्झना बनिसकेका छौ ।  
चोट  
पहिले-पहिले  
तिम्रो हरेक प्रहार मेरा निम्ति  
आगोको मुस्लो हुन्थ्यो  
कांडाको बिझाइ हुन्थ्यो  
खुकुरीको धार हुन्थ्यो  
औंसीको रात हुन्थ्यो  
तर आजभोलि  
तिम्रो हरेक प्रहार एउटा र्स्पर्श बनेको छ  
म स्वयम्-आगो बल्ने चुलो बनेकी छु  
कांडा उम्रने झयाङ बनेकी छु  
खुकुरी राख्ने दाप बनेकी छु  
गोमनको विषालु दांत बनेकी छु  
औंसीको अंधेरी रात बनेकी छु ।  
र  
सर्कसमा रत्याएजस्तै बघिनीलाई  
चटकेको बाजाले रत्याएजस्तै सर्पिनीलाई  
चोट  
तिमीले कति चांडै रत्यायौ मलाई  
अब त  
तिमी र म  
नङ र मासु बनेका छौं  
कृपण र पैसा बनेका छौं  
चोर बाटो र पैताला बनेका छौं  
हिंड ममाथि  
सम्पूर्ण चोरी र डकैतीका साथ  
यो निश्चय छ  
तिमी थाकौला  
म थाक्तिनं ।  
ममा उम्रेका  
जिन्दगीका रङ्गीचङ्गी रहरहरूलाई  
तिम्रा विध्वंसक आंधीबेरीका झोक्काहरू  
लेसोत्तर पारिदेऊ  
ध्वस्त पारिदेऊ  
चोट  
तिम्रो भीमकाय स्वरूपले गांज मलाई  
तिम्रा लपलपाउंदा  
डढेलाका जिब्राहरुले चाट मलाई  
तर उल्टो  
थेत्तर बनेर  
तिम्रा चोटैचोट थन्काउने तोपखानामा  
मुन्टो लुकाउन आउंछु म  
दाग चारैतिरबाट गोली नै गोली  
बर्सर्दा चारैतिरबाट आगो नै आगो  
दाग चारैतिरबाट गोली नै गोली  
बर्सर्दा चारैतिरबाट आगो नै आगो  
तर पक्का हो  
कान फोरेर सुन चोट  
तिम्रो भण्डार रित्तिएला, म रित्तिन्नँ  
तिम्रो भण्डार रित्तिएला, म रित्तिन्नँ ।
