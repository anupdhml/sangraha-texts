---
title: दुङ्मा
author: हेमन यात्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A5%87%E0%A4%AE%E0%A4%A8_%E0%A4%AF%E0%A4%BE%E0%A4%A4%E0%A5%8D%E0%A4%B0%E0%A5%80
---

कहाँबाट आएर बस्छ  
यो पुरातात्विक हावा ?  
दुङ्माको काखमा  
र गाउँछ--  
दुङ्माली जिब्रोको संगीतमा  
यहाँका आदिवासी अवशेषहरु  
'लागभग  
बाहसाय वार्षअघि'  
पौवाखेसाङ\* थुमको युद्धमा  
खेदिएका चोखाङ\* परिवार  
कति रोए होलान्--  
टङ्माटेन\* मा छोडिएका मुन्धुम सम्झेर  
पुलिक\*, पटुके\* र मट्टीमाला\* सम्झेर  
रोए होलान् कति--  
फलामे चुरा\*, ढलोट\*, मादले\* र  
उत्तर दक्षिणतर्फ फर्केका आफन्तका ढुङ्गे चिहानहरु सम्झेर  
मरुभूमिजस्तो निर्जन एकान्तमा  
पूर्खाहरुको रगत कुरीबसेको छ  
टङ्माटेन आजकल  
सम्झनाको सिलौटामा घोटिएर बसेको छ  
साप्टेनहाङ\* दरबार  
इतिहासको पिँधैपिँध भएर बगेको छ  
पिखुवा\* र अरुण  
बेहोस--बेहोस छ  
जीवन--मृत्यूको आकस्मिक सेवामा  
घाइते भाषा  
धन्य !  
नक्छोङ\* को धनुकाँडले मूल फुटेको पानीले  
तीर्खा मेट्तैछन्  
रेलेटोल\*..... खउटोल\* र साहुटोल\*  
यो पुरातात्विक हावा  
अझै गुनगुनाइरहेछ दुङ्माली 'कोरस'मा--  
पुङवत\* पौवेन\* र वत्पङ\* हरुको गीत  
जसले बिर्सदैँ हिँडिरहेछ  
आफ्नै अनुहार हेर्ने ऐनाहरु ।
