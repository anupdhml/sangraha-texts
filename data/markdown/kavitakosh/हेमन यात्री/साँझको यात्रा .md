---
title: साँझको यात्रा
author: हेमन यात्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A5%87%E0%A4%AE%E0%A4%A8_%E0%A4%AF%E0%A4%BE%E0%A4%A4%E0%A5%8D%E0%A4%B0%E0%A5%80
---

साँझमा सँगै हिँड्ने जूनकीरीलाई थाहा छ  
बाटामा कोही पर्खिबसेको चौतारोलाई पनि थाहा छ  
पश्चिमले सधैँजसो उज्यालो चोरी लगेपछि  
हेर्नलाई ताराहरू मात्र छन् मसित  
हिँड्नलाई एकान्त मात्र छ मसित ।  
यो त्यही एकान्त हो  
जसले युगौँदेखि सुनिरहेको छ  
साँझमा मेरै जस्तो अतीत बोकेर बग्ने  
खोलाको संगीत  
यी बाटाका रूखहरू तिनै हुन्  
जहाँबाट यौटा अन्तर हिलाउने मीड  
रेटिरहेकै छन् चराहरू ।  
यात्रामा तिनै लयहीन खोलाका संगीत  
चराहरू बसेर सोप्योङ\* गर्ने बाटाका रूखहरू  
र एक्लो  
बिलकुल मै जस्तो एक्लो  
बाटो पनि छ मसित ।  
मैले जस्तै  
एक्लो यो साँझको बाटो  
कति हिँडे होलान्,  
काँधमा बन्दुक बोकेर  
मेरो देशको संविधानले  
यही चौतारोमा सुस्केरा हाल्दै  
कति हेरे होलान् खसमको तस्बिर  
झिक्तै जूनकीरीको उज्यालोमा ।  
र, मैलेजस्तै कति लेखे होलान् आँसुको मसीले  
साँझभरि हिक्क-हिक्क छुटेका सम्झनाहरू ।  
.........................
