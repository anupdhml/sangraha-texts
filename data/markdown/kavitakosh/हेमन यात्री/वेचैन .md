---
title: वेचैन
author: हेमन यात्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A5%87%E0%A4%AE%E0%A4%A8_%E0%A4%AF%E0%A4%BE%E0%A4%A4%E0%A5%8D%E0%A4%B0%E0%A5%80
---

जब निभिसक्छ घाम  
हृदयको सन्दुकमा  
साँझले बोकिल्याएका पक्षीहरू  
अलाप्न थाल्छन्  
भुलिसकेका भाकाहरू  
मनको सङ्घार उक्लेर  
सुसेल्न थाल्छन्  
रातभरिको कहर  
र सुसेल्छन्--  
क्रमशः निद र सपनाहरू  
सबेरै अँध्याराले ढाकिसक्छ  
मेरो प्रिय आकाश  
छुटेर जान्छ निमेषभरमै  
आफूसँगै रहेको  
यौटा छाया पनि  
जसरी--  
किनारालाई हिर्काएर  
पहाडका असङ्ख्य दुःख बोकी  
बगिरहन्छ नदी  
जसरी--  
विप्लव उफारेर वृक्षहरूमा  
अगि नै भागिसक्छ बतास  
जसरी--  
यात्रामा अल्झेको मुस्कान सम्झेर  
ओर्लिसक्छ अक्षरहरूमा  
आँसुका दुईचार हरफ ।  
निस्सन्देह ! यतिबेला  
पहाडबाट बसाईँ हिँडेर  
छाडिएको घरजस्तो एक्लो भएको छु  
तर  
केही त छुटेछ आफैँसँग--  
सन्तानविनाको बाबुआमाका हृदय  
टुहुरा नानीहरूका आँसु  
र  
प्रेमिकाको मृत्यु सहने मुटु पनि छुटेछ ।  
सोध्नू--  
जून अस्ताएको अँधेरीलाई  
दिनभर आँखाबाट दौडिहिँड्ने निदलाई सोध्नू,  
बरु ! रातभर घुमन्ते सपनाहरूलाई सोध्नू ।
