---
title: आमाको सपना
author: गोपालप्रसाद रिमाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%AA%E0%A4%BE%E0%A4%B2%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B0%E0%A4%BF%E0%A4%AE%E0%A4%BE%E0%A4%B2
---

आमा, त्यो आउँछ र?  
"हो, बा, त्यो आउँछ।  
तयो बिहानको सूर्यझैँ उज्यालो छर्दै आउँछ।  
त्यासको कम्मरमा झुन्डिएको शीतजस्तै टल्कने  
तिमी एक हतियार देख्नेछौ;  
त्यसैले ऊ अधर्मसित लड्नेछ!  
त्यो आउँदा तिमी पहिले त सपना हो कि भनेर  
छामछुम गर्नेछौ, तर त्यो हिउँ र आगोभनदा पनि  
बढ्ता छोइने भएर आउँछ।"  
हो र आमा?  
"हो, तिमी जन्मँदा तिम्रो कलिलो अनुहारमा  
त्यसकै छाया देख्ने आशा गरेकी थिएँ;  
तिम्रो हिस्सी परेको हँसाइमा त्यसैको सुन्दर छवि;  
तिम्रो तोते बोलीमा त्यसैको मधुर ध्वनि;  
तर त्यो मीठो गीतले तिमीलाई  
आफ्नो बाँसुरी बनाएनछ!  
तयो तिमी नै हौला भन्ने  
मेरो यौवनभरिको सपना थियो!  
जे होस् त्यो आउँछ;  
म आमा हुँ, सारा सृजनशक्तिको मुख भएर  
म भन्न सक्तछु,  
तयो आउँछ,  
मैले यो कुनै अल्छी सपना देखेको होइन!  
त्यो आएपछि तिमी यसरी  
मेरो काखमा आएर घोप्टिने छैनौ;  
सत्य कुरालाई तिमी यसरी  
चुम्बकिएर कथा सुनेझैँ सुन्ने छैनौ;  
तिमी त्यसलाई आफैँ नै देखन सक्ने, सहन सक्ने र  
ग्रहण गर्न सक्ने हुनेछौ;  
मैले यसरी धैर्य दिनुको सट्टा तिमी सङ्ग्राममा जाँदा  
लाख सम्झाएर पनि नमान्ने आमाको मनलाई  
सान्त्वना दिँदै बिदा हुनेछौ;  
मैले यसरी रोगीलाई झैँ तिम्रो कपाल  
मुसारिरहनुपर्ने छैन!  
हेरौँला, त्यो हुरी भएर आउनेछ,  
तिमी पात भएर पछयाउनेछौ!  
उहिले त्यो जीवनलोकबाट झरेर जूनजस्तै पोखिँदा  
सारा जडता सगबगाएको थियो, बा;  
त्यो आउनेछ, तिमी उठ्नेछौ!"  
त्यो आउँछ कि आमा,  
मधुर उषाले चराहरुको कण्ठलाई जस्तै  
त्यो आउन आशाले मेरो हृदयलाई कुतकुत्याइसक्यो आमा!  
"हो, त्यो आउँछ,  
त्यो बिहानको सूर्यझैँ उज्यालो छर्दै आउँछ।  
अब म उठेँ, गएँ।"  
"तर त्यो तिमी नै हौला भन्ने  
मेरो यौवनभरिको सपना थियो!"
