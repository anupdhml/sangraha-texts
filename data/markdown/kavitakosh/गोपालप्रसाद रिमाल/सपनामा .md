---
title: सपनामा
author: गोपालप्रसाद रिमाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%AA%E0%A4%BE%E0%A4%B2%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B0%E0%A4%BF%E0%A4%AE%E0%A4%BE%E0%A4%B2
---

मेरो हरघडीमा जपना,  
तिमी आज सपनामा आए !  
यही आशाको पिलपिले बत्ती लिएर यो आधारातमा  
म आफूलाई निद्रको घोर जङ्गलमा छोडिदिन्छु  
बत्ती हुरीमा निभ्ला, म अललिउँला,  
केही छैन,  
तिमी मेरो पुग्ने ठाउँझैँ एक्कासि देखा मात्र परे,  
तिमी आज मेरो सपनामा आए !  
सपनामा तिमी सुरुसुरु आउन सक्छौ,  
न पर्खान, न पहरा-  
बिपनाको पखेटा सपना न हो !  
चाहन्छौ भने उडेर आऊ न, को रोक्छ?  
मन लागे तिमी दुष्यन्त भएर आऊ,  
म शकुन्तलाझैँ फूलको सुसारमा हुन्छु।  
अथवा कथाका राजकुमारझैँ देशभूमण गर्दागर्दै  
राक्षसले लुटिएको सुनसान शहरमा आयपुग,  
एकलासको बगैँचामा सुतिरहेकी मलाई एक्कासि फेला पार,  
मलाई बाबु-आमा भन्न कर परिरहेका राक्षसहरुबाट  
छुटकारा दिन कम्मर मस,  
म राक्षसहरुलाई आँसुले छकाएर  
तिनीहरुको काल पत्ता लगाइदिन्छु,  
तिमी उनीहरुलाई मार, मलाई हर !  
अथवा मलाई झुक्यानमा पारेर यस्तो बेलामा आइपुग  
जब म मेरो लाज र सङ्कोचको  
पातलो घुम्टो र सप्को हाल्ने बहनासम्म गरुँ,  
बल गनै नसकूँ !  
तिमी आऊ-  
बिपनाको हराएको मणि नै सपना न हो !  
पृथ्वी पनि त निद्राजस्ता गहिरा समुद्रको पानीमा  
स्वगैको दौलत चन्द्रमा र तारा पाउँछिन्।  
मेरा राजा !  
मेरा परेला निद्राले भारी हुँनै लाए,  
तिमी आज सपनामा आए।
