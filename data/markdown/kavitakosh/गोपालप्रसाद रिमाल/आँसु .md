---
title: आँसु
author: गोपालप्रसाद रिमाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%AA%E0%A4%BE%E0%A4%B2%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B0%E0%A4%BF%E0%A4%AE%E0%A4%BE%E0%A4%B2
---

नभन प्रिया ! यिनलाई पिन्चे आँसुकण  
यही मेरो युगयुगको सञ्चित धन  
होइनन् यी प्रिय ! विवशताका चिह्न  
नैराश्यमा आँसु सुक्छन्, म त उत्साही अविच्छिन्न  
१  
म मानव, मानवताको छ सीमा ममाथि  
त्यै सीमाको बाहिर पर्छ पूर्णताको मेरो भाग  
उरमा प्रतिबिम्बित पारी त्यै पूर्णताको अनुहार  
म त्यतैतिर छटपटिँदा भयो यिनको प्रपात  
२  
तिमी के भन्ल्यौ के गछर्यौ तिमी  
गाँसी यी आँसुको हार  
तिम्रो झैँ अनुहारलाई  
सुहाउँदैन आँसुको श्रृङ्गार :  
म भन्दछु मेरै भए पनि  
मेरा निम्ति यी होइनन्  
देउतासित भेट भएपछि  
उनकै पदमा चढिनेछन्-  
अनि कुन्नि यी हुन्छन्-हुन्नन्, तर  
अहिले यी मेरा जीवन-लक्षण  
कमजोरी चिनेको चिह्न  
मेरो गतिको स्पन्दन  
३  
नरुझई आँसुले पाए  
ताप्न जसले सुन्दर घाम  
ती देउता हुन् या ढुङ्गा हुन्  
तर-  
म, मानव हुँ, म जिउँदो छु  
आँसु मेरो प्राण।  
४
