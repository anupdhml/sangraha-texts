---
title: जङ्गी निसान हाम्रो
author: गोपालप्रसाद रिमाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%AA%E0%A4%BE%E0%A4%B2%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B0%E0%A4%BF%E0%A4%AE%E0%A4%BE%E0%A4%B2
---

रातो र चन्द्रसुर्जे, जङ्गी निशान हाम्रो।  
जिउँदो रगतसरि यो, बल्दो यो सान हाम्रो।।  
हिमालझैँ अटल यो, झुकेन यो कहिल्यै।  
लत्रेन यो कहिल्यै, जङ्गी निशान हाम्रो।।  
यो जन्मँदै जगत्मा कैयौँ प्रहार आए।  
साम्राज्य दुई हारे, हारेन सान हाम्रो।।  
जबसम्म चन्द्रसुर्जे आकाशमा रहन्छन्।  
तबसम्म हुन्छ आफ्नै रातो रगत यो हाम्रो।।  
गाईसरि छन् साधु जोजो यहाँ जगत्‌मा।  
सबको सरन बलियो, जङ्गी निशान हाम्रो।।
