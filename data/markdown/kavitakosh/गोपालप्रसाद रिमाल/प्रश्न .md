---
title: प्रश्न
author: गोपालप्रसाद रिमाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%AA%E0%A4%BE%E0%A4%B2%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B0%E0%A4%BF%E0%A4%AE%E0%A4%BE%E0%A4%B2
---

नेपाली तिमी यहाँ किन आयौ?  
गो-रखाली हौ,  
गो-रक्षाको भार लिई  
बढ्दैबढ्दै आयौ? नेपाली...  
तिम्रै गुफा कन्दराहरुमा  
देखेथ्यो जगले पहिलो सपना,  
तिम्रै वनमा पलेटी कसेर  
सफल भएथ्यो ऋषिहरुको जपना,  
पाएथे अन्धजगत्मा  
बल्दो उज्वल दीप-  
के त्यही दीप लिई तिमी  
बढ्दै आयौ दुनियाँमा? नेपाली...  
आदर्शझैँ उच्च,  
विस्तृत विशाल हृदयझैँ,  
सत्य छुन बढेका,  
या सतयका रुप भै उठेका  
मनका लहरझैं सुन्दर  
हिमालको रुपमा  
अमरापुरीको पथ तिम्रै-  
के सबैले स्वर्ग पुगेर  
स्वर्गको सुन्दर कहानी भनेर,  
फूलको माला लिन  
घुम्दै आयौ यहाँ? नेपाली...  
या बिजुलीका कणझैं प्राण वरिपरि  
पञ्चभूतको आवरण बेह्री  
तिमी बर्सने बादलझैँ  
आर्ह्लँदा कर्म-जगतमा,  
कुनै विपरीत हुरीले  
फेरो मार्यो र पथमा?  
नेपाली...
