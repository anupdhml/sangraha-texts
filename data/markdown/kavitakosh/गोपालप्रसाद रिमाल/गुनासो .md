---
title: गुनासो
author: गोपालप्रसाद रिमाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%AA%E0%A4%BE%E0%A4%B2%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B0%E0%A4%BF%E0%A4%AE%E0%A4%BE%E0%A4%B2
---

म अहिल्यै त नमरुँ, नमरुँ !  
मेरो यही एउटा इच्छा, यही एउटा पुकार  
एउटै यो जिउँदो गुनासो, रहीरही ठुँग्ने यो  
एउटै पीर-  
म नमरुँ, अहिल्यै नमरुँ !  
मैले नहिर्काई चित्तै नबुझ्ने गरी थाहा पाएँ-  
मेरा यी पाखुरामा कुन बल लुकेका रहेछन्-  
म वालिजत्तिकै बली रहेछु-मलाई हटाउन रामले जस्तै  
लुकेर प्रहार गर्नुपर्ने रहेछ।  
त्यसैले मेरो यो भुजाको बलले,  
मेरो हृदयमा जागेको जहरिलो घृणाले,  
मेरो धारिलो मस्तिष्कको चोटले  
मेरो दुश्मनमाथि म आफ्नो पनि माया मारेर  
निस्पि्कक्री नबज्रेसम्म,  
मलाई मारेर आजसम्म बाँचिरहेका दुश्मनलाई  
लम्पसार पार्दै-  
हत्ते देखाएर उसको मन पगाल्नपिट्ट नलागेर  
साथै उसले सोझै मसँग मागेको प्रहार  
नदिएसम्म  
म नबिलाऊँ, नडगूँ !  
म अहिल्यै त नमरुँ !  
मेरो एउटै यो जिउँदो गुनासो  
नमरेको यो धोको, यही एउटा धीत  
म अहिल्यै त नमरुँ, नमरुँ !  
अहिल्यै त नमरुँ !
