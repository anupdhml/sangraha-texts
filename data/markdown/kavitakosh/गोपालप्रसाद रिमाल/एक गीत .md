---
title: एक गीत
author: गोपालप्रसाद रिमाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%AA%E0%A4%BE%E0%A4%B2%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B0%E0%A4%BF%E0%A4%AE%E0%A4%BE%E0%A4%B2
---

केही आहझैँ केही चाहझैँ  
सौरभ छरी वरिपरि  
तिमी प्रतीक्षामा झैँ कसको  
भन न भन कली !  
जब भिखारीको हातसरि  
फुक्नेछ तिम्रो सुन्दर तन  
के ठानी के दिऊँ तिमीलाई  
भन न भन कली !  
समीप छ हेर्छु देख्छु  
तिमी फुले झरेमा  
रोए हाँसेझैँ गर्छु  
तर यै हाँसो यै आँसु  
यै समीपताको जीवन-जलमा  
तिमीले प्रतिबिम्बित पायौ आफूलाई  
भन न भन कली !  
सन्देह चियाउँछ जब यो विश्वबीचमा  
तिमी दूर हुन्छौ ताराझैँ,  
दूर हुनाले चाह गरेको  
त्यै तारासित तर फिराद यही छ-  
किन त्यो मेरो कलीझैँ  
रोइने हाँसिने भएन  
समीप भएन?  
भन न भन कली !  
क्षणभरको छोटो जीवन  
वसन्त लाख फुलाउँछ !  
शिशिर लाख सुकाउँछ !  
अनादि भूत अनन्त भविष्यको  
कहालीलाग्दो फैलावटबीचमा  
कस्तो यो जीवन-काल कली?  
भन न भन कली !
