---
title: म भन्न सक्तिनँ
author: गोपालप्रसाद रिमाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%AA%E0%A4%BE%E0%A4%B2%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B0%E0%A4%BF%E0%A4%AE%E0%A4%BE%E0%A4%B2
---

सवैले टड्कारै सुन्ने गरी टाढैबाट उसले भनेका कुराहरु त यस्ता मीठा छन् भने म भन्न  
सक्तिनँ उसले मेरो कानमा खुसुक्क भनेका कुराहरु कति मीठा होलान् ! म भन्न सक्तिनँ।  
उसले टाढैबाट मतिर आँखा उठाउँदाखेरि त म आनन्दका टाकुराहरुमा उचालिन्छु भने  
मलाई थाहा छैन उसले नजिकै आएर हातले उठाउँदा म कुन स्वर्गमा अकासिने हुँ ! मलाई थाहा छैन।  
ऊ नसमातिने हो कि अङ्गालोमा नआउने हो कि भन्ने किसिमसंग चकचके भएर टाढा देखा  
पर्दा त मेरो मन यसरी गाउन थाल्यो भने म कल्पना गर्न सक्तिनँ लहराजस्तै उसको वरिपरि वेहि्रन  
पाउँदा मेरो मुटु कुन-कुन तालमा नाच्ने होला ! म कल्पना गर्न सक्तिनँ।  
ऊ टाढै छँदा मबाट सपनाहरु पलाउन थाले।  
म कल्पनाहरु खेलाउन थालें। म भन्न सक्तिनँ ऊ नजिक आए पछि ती सपना, कल्पनाहरु  
कुन प्रण भएर पलाउने हुन्। म कुन जीवन-काखमा खेलाउन पाउने हुँ ! म भन्न्ा सक्तिनँ।
