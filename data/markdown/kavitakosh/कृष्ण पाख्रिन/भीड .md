---
title: भीड
author: कृष्ण पाख्रिन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%AA%E0%A4%BE%E0%A4%96%E0%A5%8D%E0%A4%B0%E0%A4%BF%E0%A4%A8
---

अस्तित्व आकाशलाई च्यापेर मुठ्ठीमा एकपल्ट  
जिन्दगीको विश्लेषण गर्छु  
म जिन्दगी ! मेरो साथी जिन्दगी !!  
खण्डनै खण्डन भएर म उभिरहेछु  
खण्डनै खण्डन उ बाँचिरहेछ ।  
   
खण्डीत छौं हामी दुबै !  
त्यसैले हामी छौं !!  
   
आत्मपराजयको हातले मलाई छुन्छ  
म स्वयं पराजित बन्छु  
समूहदेखि तर्सेर समूह भेट्न सकिन  
विक्षिप्त छु, त्यसैले विक्षिप्त हुन्छु  
यो मेरो धृष्टता मलाई थुकिरहेछ  
म आत्मग्रस्त हुन्न, छुइन,  
म भीड हुन ब्यग्र भइरहेछु !  
म भीड हुन व्यग्र भइरहेछु !!  
   
बाँच्ने क्रम आइस्क्रीम हो, पग्लिन्छ, जम्छ ।  
हामी चुइगम जस्तो आत्महत्या चाहान्छौं, पाउदैनौं  
हामी, हत्यादेखि निर्वासित  
हामी, आत्मदेखि निर्वासित  
जिन्दगीलाई भीडमा छोड्छौं, जिन्दगी भीडमा उम्रिन्छ  
मलाई एक्लो स्वतन्त्रता चाहिंदैन  
(मेरो चाहनामा बिद्रोह छ र बिद्रोह मेरो चाहना)  
मलाई मेरो एक टुक्रा जातदेखि बिरोध छ  
मलाई मेरो एक टुक्रा नामदेखि बिरोध छ,  
घृणा गर्छु प्याच्च थुकेर म आफैंलाई  
घृणित छु म आफैं आफ्नै निम्ति  
किन म केवल मान्छे हुन सकिन ?  
किन म केवल मान्छे भइन ?  
   
   
आयुभरी जरमराएर आफ्नोपन, शून्य सडक जत्तिकै  
कुल्चेर हिड्छ मलाई ! उसलाई !  
कुदिन्छौं चुपचापको झापट खाएर  
क्षुब्ध हुन्छौं हाम्रो विगत परम्परामा चेप्टिएछ  
स्वीकार छैन त्यो बाध्यताको परम्परा  
बाध्यतालाई खोलाको डिलमा झुक्याएर खसाई दिन्छु  
म आज एक्लोपनको बिरोधमा उभिन्छु  
हामी आज शून्यको बिरोधमा उभिन्छौं  
मान्छे मलिलो हुन्छ, त्यसैले बिरोध रोप्न पर्छ  
र फल्ने छ भीड भएर प्रत्येकको बुद्धिमा ।  
उभिन्छु म, हिड्दा हिड्दै चोकमा बजारमा  
हाम्रो हिड्नु गति हो, मान्छेमा गति हुन्छ त्यसैले  
आज गतिलाई भीडको दौरा सुरुवाल दिन्छु ?  
(किनकी गति नांगो हुन्छ मेरो सानो भाई जस्तै)  
तर हामी नाँगो छैनौं  
त्यसैले !  
हाम्रो नाम स्खलित छ सपनामा  
र बेवारिस सपना छुट्टै उभिन्छ हाम्रो बिद्रोह  
जातलाई म स्वप्नदोषसँगै पखाली दिन्छु ।  
अब बाँच्न हामी भीड हुन्छौं  
(प्रत्येकले भीड हुनु पर्छ)  
र, जिन्दगीलाई भोग्न जुलुस गरिरहेछौं !  
सडकभरी अटेसमटेस भएर घुमिरहेछौं !!  
सिनेमाभरी उभिएर हेरिरहेछौं !!!  
बजारभरी बजार भएर हेरिरहेछौं !  
हामी भीडमा छौं त्यसैले  
हामी साह्रै भीड छौं !!
