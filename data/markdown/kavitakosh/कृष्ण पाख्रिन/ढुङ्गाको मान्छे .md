---
title: ढुङ्गाको मान्छे
author: कृष्ण पाख्रिन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%AA%E0%A4%BE%E0%A4%96%E0%A5%8D%E0%A4%B0%E0%A4%BF%E0%A4%A8
---

ढुङ्गामाथि ढुङ्गा छ  
एउटा पर्खालभरीको मान्छे  
ढुङ्गाभरि सोच्छ  
ढुङ्गाभरी हिड्छ  
र आफू ढुङ्गा भएकोले  
डुल्छ आफूभरी  
कुनै शहरले वास पाएन  
उसको आँखामा  
र उसले कुनै शहरमा वास पाएन  
केवल ढुङ्गा छ र ऊ छ,  
उभित्र ढुङ्गाहरु जन्मिन्छन् रे  
र तुहिएका ढुङ्गाको जङ्गल छ भन्छ,  
सपनामा पनि पत्रेदार चट्टानमा गुम्सेर  
आउने साँझलाई राक्षस भन्छ  
र मेरो मान्छे  
शीरमाथि डाँडा बोकेर  
आफूलाई \\'एटलस\\' भन्छ  
यो उसको घोषणा  
ढुङ्गामा ठोकिएर गुन्जिन्छ  
र, गुन्जिएर ढुङ्गाको अक्षर हुन्छ  
एउटा शोक गीत पर्खालभित्र  
बेवारिस मर्छ  
र सँधै एक्लो भएर  
ढुङ्गामाथि बाँच्छ  
ढुङ्गामाथि ढुङ्गा छ  
एउटा पर्खालभरीको मान्छे  
ढुङ्गाभरी हेर्छु  
ढुङ्गाभरी सोच्छ  
ढुङ्गाभरी हिड्छ।
