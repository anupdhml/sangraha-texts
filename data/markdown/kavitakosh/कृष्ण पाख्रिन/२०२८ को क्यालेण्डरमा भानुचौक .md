---
title: २०२८ को क्यालेण्डरमा भानुचौक
author: कृष्ण पाख्रिन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%AA%E0%A4%BE%E0%A4%96%E0%A5%8D%E0%A4%B0%E0%A4%BF%E0%A4%A8
---

कतै काठको सानो--सानो घुम्तीहरुको  
खुजुरा पसलहरु थापेर  
कतै विद्यार्थीहरुले लुकीचोरी खेल्ने  
कुना र घुम्तीहरुलाई  
बस स्टपको काखी च्यापेर  
बजारको यो २०२८ सालको क्यालेण्डर  
भारी नपाएको भरियाको सुस्केरा  
र औद्योगिक दशान्तिमा यसरी उभिएको छ  
मानौं कुनै काम नपाएर  
भोको पेटले सताएको क्लिनर  
र दुर्घटनामा लाइसेन्स खोसिएको ड्राईभर  
आफ्नो भविष्य सोचेर  
र वर्तमानको जिन्दगीलाई गुनासो गरेर  
जसरी हिँड्दा हिँडदै एकाएक उभिन्छ ।  
त्यसरी नै केही सोचेर  
र फेसनका विदेशी चिज देखेर  
यो चौक ठीक उस्तै गरी उभिएको छ ।  
त्यसैले मलाई साह्रै नै घीन लाग्छ  
र भन्न मन लाग्छ ।  
   
   
भानुभक्तको यो भानुचौकमा  
दिन दिनभरी  
जसरी  
लाखौं लाखको ब्यापार हुन्छ ।  
त्यसरी  
यही चौकमा  
रात रातभरी  
माती हिड्ने युवकहरुलाई  
कामधेनु जस्तै घरेलु बार खुल्छ  
यो देखेर निश्चय नै  
एक दिन इतिहासले नै  
पशु मान्छे र शुद्ध मानिस बीच  
एउटा सीमा रेखा कोर्छ  
र धेरै पछि............ पछि  
यो भूलको विगतलाई सम्झेर  
पशुसरीको मान्छे  
आफैं नै धुरु धुरु रुनेछ !  
आफैं नै धुरु धुरु रुनेछ !!
