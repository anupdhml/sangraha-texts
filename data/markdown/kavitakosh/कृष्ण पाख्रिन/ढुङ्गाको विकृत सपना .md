---
title: ढुङ्गाको विकृत सपना
author: कृष्ण पाख्रिन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%AA%E0%A4%BE%E0%A4%96%E0%A5%8D%E0%A4%B0%E0%A4%BF%E0%A4%A8
---

एक रात  
म सपना देख्छु  
दिउँसो  
मध्यान्हमा  
एकाएक  
तारा झर्छ  
आकाशमा हेर्न भनेर  
उँभो हेर्छु  
त्यो तारा, आउँदा आउँदै बिलाउँछ  
र अब  
त्यो तारा !  
आकाश भएर थिचिरहेछ -- मलाई  
म विरोध गर्न उभिन्छु  
अकस्मात म श्राप पाएर  
कुनै सडकको ढुंगा हुन्छु  
अनि आउने जाने भद्रजनलाई  
माँग्दा माँग्दै  
सबैको निम्ति गह्रुंगो बन्छु  
म श्रापित ढुंगा हुँ त्यसैले  
यस्तै यस्तै सपनाहरु देख्छु !!
