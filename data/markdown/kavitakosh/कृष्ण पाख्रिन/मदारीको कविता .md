---
title: मदारीको कविता
author: कृष्ण पाख्रिन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%AA%E0%A4%BE%E0%A4%96%E0%A5%8D%E0%A4%B0%E0%A4%BF%E0%A4%A8
---

कवितालाई  
तिमी  
भालुहरु भनेर  
डमरु बजाउ  
चाहे लठ्ठीले नचाउ  
लाटाबुङ्गाहरुको देशमा  
दन्त्यकथामा  
केटी फकाउन जाने लाटाले  
नाचे झैं नचाउ !  
कवितालाई/शब्दहरुलाई  
अर्थहरुलाई/अलंकारहरुलाई  
जसरी मिलाउन सक्छौं  
जसरी नचाउन सक्छौं--- नचाउ ।  
तर कविता नलेख !  
भुइँचालो आयो होला हगि ?  
मेरो कुरा सुनेर  
तिम्रो बुद्धिमा  
र तिम्रो मानसिकतामा  
त्यो भुइँचालोमाथि  
सम्झिने ठाउँ धेरै होला  
घर भत्केको दृश्य !  
विभत्स मृत्युको दृश्य !!  
स--साना अबोध बालकहरुका  
बलिकाहरुका हराएका आमाहरुको खोजीमा  
मृतक पिताहरुका खोजीमा  
हिडिरहेका एक हूल पाइलाहरुमाथि  
असन्तोषको भोकले  
चिच्याई रहेका उदाश स्वरहरुमाथि  
कविता नलेख !  
त्यो एउटा क्रान्ति हुन्छ ।  
त्यो कविता--- कविता हुदैन  
त्यसैले कविता नलेख !!  
अनैतिक बाँदरहरु  
नैतिकताका प्रस्तावहरु लिएर  
तिम्रो छेउ  
आउन सक्छन् ।  
धूर्त बिरालोहरु पनि  
हिजोआज तीर्थ गएका छन् ।  
फर्केर आएको देखेपछि  
कवितालाई  
तिमी !  
भालु भनेर  
डमरु लिएर अरु नचाउ !  
डम.............डम..........डम...............  
डिग.............डिग.............डिग..........  
बहिराहरुलाई कानमा गई  
भन !  
"दानीका होगा कल्याण"  
तब तालीको गडगडाहटसँगै  
पैसाको बर्षा हुन्छ ।  
त्यो पैसाको बर्षामाथि  
ती दान र दानीहरुमाथि  
ती भीडका मानिसहरुमाथि  
कुनै कविता नलेख !  
अरुको लागि  
त्यो एउटा--- विद्रोह हुन्छ ।  
त्यो एउटा--- क्रान्ती हुन्छ ।  
त्यसैले कवितालाई  
तिमी !  
भालुहरु भनेर  
डमरु बजाउ  
चाहे लठ्ठीले नचाउ  
लाटा बुङ्गाहरुको देशमा  
दन्त्यकथामा  
लाटाबुङ्गाले केटी फकाउन जाँदा  
नाचे झैं नचाउ !  
तर कविता नलेख !!  
कवितामाथि हिजोआज भ्यागुता हिँडछन् ।  
कवितामाथि हिजोआज झुसिल्कीरा हिँड्छन् ।  
भ्यागुताहरु !  
गंगटाहरु !!  
र, चमेराहरु !!!  
एउटा गोल टेबलमाथि  
नक्षत्र यूद्धदेखि शान्ति प्रस्तावसम्म  
ठूल--ठूला सम्मेलन गर्छन्/निर्णय गर्छन्  
भाषण गर्छन् र प्रस्ताव पारीत गर्छन्  
कि मानिसहरुको यो बस्तीलाई  
अब हामीले  
चन्द्रलोक,मंगललोक र बुधलोकमा  
किन बसाइ नसार्ने ?  
मानिसहरु धेरै भए  
यो धर्तीमा  
यिनीहरुलाई  
यिनीहरुबीचमा नै  
किन तेश्रो विश्वयूद्ध नचर्काउने ?  
किन उनीहरुबीचमा नै  
गृहयूद्धको आगो नसल्काउने ?  
निर्विकल्प !  
निर्विकल्प !!  
त्यो प्रस्ताव पारित हुन्छ ।  
त्यसैले  
तिमी कविता नलेख !  
कविता !!  
हिजो,  
आज,  
भोली  
कविता रहेन !!!  
ग्लास्नोस्त/पेरेस्त्रोइका  
रेगन/गोर्वाचोभ  
यूद्ध र शान्ति भएछ ।  
कविता कविता रहेन  
   
   
त्यसैले  
कविता नलेख !  
कविता लेख्न मनाही छ !!  
बन्देज छ !!!  
कवितामा  
अक्षरहरुको जुलूस हुन्छ ।  
शब्दहरुको/हरफहरुको  
क्रान्ति हुन्छ ।  
कवितामा  
शब्दहरुले/अर्थहरुले/प्रतीकहरुले  
तिम्रो विरुद्ध...............विद्रोह गर्छ ।  
तिम्रो विरुद्ध...............क्रान्ति गर्छ ।  
त्यसैले  
तिमी कविता नलेख !  
यौटा मदारी सधैं सधैं यसो भन्छ  
डम...........डम..............डम..........  
डिग...........डिग...........डिग...........  
कवितालाई  
तिमी  
भालु भनेर  
डमरु बजाउ !  
चाहे लठ्ठीले नचाउ !!  
लाटाबुंगाहरुको देशमा  
दन्त्यकथामा  
केटी फकाउन जाने लाटाले  
नाचे झैं नचाउ !  
कवितालाई/शब्दहरुलाई  
अर्थहरुलाई/अलंकारहरुलाई  
जसरी मिलाउन सक्छौं  
जसरी नचाउन सक्छौं--- नचाउ !  
तर कविता नलेख !!  
तर कविता नलेख !!
