---
title: एक्लो छु यात्रामा
author: मोहन ठकुरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%8B%E0%A4%B9%E0%A4%A8_%E0%A4%A0%E0%A4%95%E0%A5%81%E0%A4%B0%E0%A5%80
---

मिलन र बिछोडको दोभान छ यो प्लेटफर्म  
अँगालोहरू छन्, गुडबाईका हातहरू छन्  
हार्दिक हर्षमा हराएकाहरू छन्  
बिछोडको वेदनामा विचलितहरू छन्  
निर्निमेष दृष्टि बोकेर/जीवन  
सदृश छ यो प्लेटफर्म ।  
नभुल्ने कसमका आँखाहरू  
सजल छन्/प्लेटफर्मको  
त्यो अर्को किनारामा ।  
अपरिचित अनुहारहरू छन्।  
म छु बसेको/कम्पार्टमेन्टको यो कुनामा  
समातेर मुस्कानका केही हातहरू ।  
कहिल्यै कसैको नभएको/यो  
ठाउँलाई  
ओगट्ने हतार र हल्लाहरू छन्  
अनि एउटा दीर्घ निःश्वास  
अस्थायी प्राप्तिको।  
गति छ/वेग छ  
दृश्यहरूमा ।  
घामका हातहरूमा  
पसिनाले भिजेको छ  
तनमनलाई चिस्याएर लैजाने/बतासको  
चीत्कार सुनेको छ ।  
आँखाहरूमा हरिया खेतका  
लस्करहरू छन्  
टाढामा देखिने रूखहरू र  
घरहरू छन्।  
   
गाई--बाख्राका बथान छन्  
साना दहहरू छन्  
सिकार कुरेर बसेका/ध्यानमग्न  
बकुल्लाहरू छन्।  
टाढामा ओझेल हुँदै गएका  
जिराफजस्तै नरिवलका  
बोटहरू छन्।  
डुब्दो घामको प्रतिविम्ब  
साना पोखरीहरूमा ।  
खोलो बग्दै छ ।  
बालुवाको बगरमा  
केही पदछापहरू  
केही क्षणमा मेटिनलाई।  
घरदेखि टाढा  
यात्राको यो साँझमा  
एकतमासले बिग्रेको छ यो मन ।  
एक्लो छु यात्रामा ।
