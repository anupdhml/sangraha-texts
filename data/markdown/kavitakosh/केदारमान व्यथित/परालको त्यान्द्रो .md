---
title: परालको त्यान्द्रो
author: केदारमान व्यथित
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%87%E0%A4%A6%E0%A4%BE%E0%A4%B0%E0%A4%AE%E0%A4%BE%E0%A4%A8_%E0%A4%B5%E0%A5%8D%E0%A4%AF%E0%A4%A5%E0%A4%BF%E0%A4%A4
---

गौंथलीले खसालेको म हूँ त्यान्द्रो परालको,  
परन्तु नटुवा हूँ म असीमित अकासको !  
हुरीको नै इशारामा जीवनबाट नाचको  
प्वाँख फुकी अकासिन्छ झर्ना झर्दछ गीतको !  
म सीमित छु, यो गीत हुनुपर्छ असीमित  
देख्दछु जड पर्यन्त जताततै उमंगित !  
यसै कारण हावाको आशालाई म मान्दिन  
वसन्त, ग्रीष्म औ वर्षा साथै यो रात यो दिन !  
देखेकोछु म जस्ताकै नाच देखी खुशी भई,  
स्वर्गले तल छर्केको सुु्स्वादिलो सुधा पिई,  
त्यसैको धारमा पौडी म जस्ता तिनका पनि  
पसेको छ डुवेकाको निम्ति आश्रय नै बनी !  
म पनि नाच्छु पीयूष नसर्सुञ्‍जेल हुरी संगै,  
चराले पनि माग्नेछ अनि आश्रय नै संगै !  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
