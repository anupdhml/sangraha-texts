---
title: यमुनाको चिता
author: केदारमान व्यथित
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%87%E0%A4%A6%E0%A4%BE%E0%A4%B0%E0%A4%AE%E0%A4%BE%E0%A4%A8_%E0%A4%B5%E0%A5%8D%E0%A4%AF%E0%A4%A5%E0%A4%BF%E0%A4%A4
---

हेर, जलेको भारतको  
आजादीको मूर्त कहानी !  
दन्‌दन् दिनको तिमिरविनाशक  
कथा जलेझैं सान्ध्य-चितामा  
अवनी, अम्बर टुहुरा पारी  
निष्ठुरताको काल-चितामा  
हेर, जलेको भारतको  
आजादीकी मूर्त कहानी !  
भारतसँग गुनको सिरपाउ  
थापी प्राण-विनाशक गोली  
दिवस-कथाले सन्ध्याको झैं  
सुन्दै जगको मंगल रोली  
हेर, जलेको भारतको  
आजादीको मूर्त कहानी !  
खूनीको अपराध क्षमाको  
गर्दै ईश्वरसँग अनुरोध  
ईशाले झैं छाडी जगमा  
अमर "अहिंसात्मक प्रतिरोध"  
हेर, जलेको भारतको  
आजादीको मूर्त कहानी !  
उड्दै गिर्दै भाव नदी झैं  
करुणा मुखरित तट-वर पिटदै  
रोइरहेको यमुनालई  
त्यो दिवस-कथाले झैं हेर्दै  
हेर, जलेको भारतको  
आजादीको मूर्त कहानी !  
स्वतंत्रता औ न्याय, शान्तिको  
दिग्‌दिगन्तमा विकुल बजाई  
दिवस-कथाले अमबरको झैं  
अवनीको नीद्रा ब्यूझाई  
हेर, जलेको भारतको  
आजादीको मूर्त कहानी !  
निष्ठुरताको काल-चितामा  
दिवस-कथा झैं भष्म भएर  
तमनाशक त्यो विधु झैं जगको  
हृदयाम्वरमा चम्केर  
हेर, जलेको भारतको  
आजादीको मूर्त कहानी !  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
