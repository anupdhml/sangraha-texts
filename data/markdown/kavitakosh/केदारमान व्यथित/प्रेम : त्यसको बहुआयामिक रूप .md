---
title: प्रेम / त्यसको बहुआयामिक रूप
author: केदारमान व्यथित
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%87%E0%A4%A6%E0%A4%BE%E0%A4%B0%E0%A4%AE%E0%A4%BE%E0%A4%A8_%E0%A4%B5%E0%A5%8D%E0%A4%AF%E0%A4%A5%E0%A4%BF%E0%A4%A4
---

कहिल्यै पनि  
धमिरा नलाग्ने, जरामा पनि  
प्राप्त नहुने, निरन्तर मानसिक पुष्प भने फक्रिरहने  
कल्पद्रुम हो प्रेम ।  
एक शब्द पनि नबोली मौनबाटै  
नरनारीका मनमा  
आफ्नो अस्तित्वको आभास उत्पन्न गर्न सक्नु  
प्रेमको विशेषता हो ।  
प्रेमलाई विश्व-जीवनदर्शनकै रूपमा  
प्रतिष्ठा प्राप्त हुन सके  
\\'संसार सत्मैन आधारित छ\\' लाई  
बढी बल प्राप्त हुनेछ ।  
प्रेम सङ्क्रामक हुन्छ  
भनेमा अत्युक्ति हुनेछैन,  
यसकारण कि त्यसको सङ्क्रमण-क्षमता  
सार्वभौम सिद्ध भएको छ ।  
प्रेमको वासस्थान  
मुटु भएरै त  
त्यसको स्वभाव  
संवेदनशील भएको ।  
सजिलैसँग  
समस्त सृष्टि आफूभित्र  
अटाउन सकेको दिन  
स्वयम् पनि प्रेममै लय भइसकेको ठाने हुन्छ ।  
पूर्णतामा प्राप्त भइसकेको प्रेम  
सम्मुख पर्दा  
धारिला शस्त्रास्त्रहरू पनि बिनापाइनकै  
प्रमाणित भएका छन् ।  
रूप सम्पन्न,  
मन विपन्न छ भने  
त्यस्तो व्यक्ति उपयुक्त हुँदैन  
प्रेमका लागि ।  
सारांशमा भन्ने हो भने  
भएभरकै मनका फोहोरहरू  
पखालिरहने  
विरेचन पनि हो प्रेम ।  
प्रेमले आरोहण गर्ने गरेको  
अभिव्यक्ति-सोपानकै  
सिँढी त हुन् नि  
रस-माधुर्य-आलोक ।  
प्रेम त्यस्तो गणित हो  
जसको पहिचान भाजक-भाजित-भाज्यका  
सहयोगबिना  
आफै प्रस्तुत भइरहेको हुन्छ ।  
प्रकृति-पुरुषका बीचको प्रेम-  
संसर्गबाटै त  
कालप्रवाह निर्माणमुख  
हुने गरेको ।  
प्रेमले आफ्नो उपस्थिति  
जनाइरहेकै हुन्छ  
स्वागत-मुस्कानबाट, हर्षाश्रुबाट,  
मधुर आलापबाट, आलिङ्गनबाट ।  
दिनसिबाय  
लिन नजान्ने प्रकृति  
भएरै त  
प्रेम अधिक यशस्वी भएको ।  
आकार त  
प्रेमको पनि हुन्छ,  
तर त्यसलाई  
अनुभूतिकै आँखाबाट मात्र देख्न सकिन्छ ।  
प्रेम त  
प्राणीजगत्कै माध्यमबाट  
कहिले उल्लासमा त  
कहिले अवसादमा प्राप्त भइरहेकै हुन्छ ।  
जति खर्च गरे पनि  
न्यून भने कहिल्यै नहुने  
मुटुकै  
ऐश्वर्य हो प्रेम ।  
रससम्पन्नता प्रेमको  
स्वभाव भएरै त  
मेघमालासदृश  
पग्लिरहने गरेको त्यो ।  
बलिदानपश्चात् पनि बाँचिरहन्छ  
प्रेम त  
सार्वजनीन मनमा, मस्तिष्कमा,  
वाणीमा ।
