---
title: आदिम दहका कुरा
author: सुदीप पाख्रीन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%A6%E0%A5%80%E0%A4%AA_%E0%A4%AA%E0%A4%BE%E0%A4%96%E0%A5%8D%E0%A4%B0%E0%A5%80%E0%A4%A8
---

हामी सम्पन्नताको कुरा गर्छौ  
तिमीहरु सम्पत्तिको कुरा गर्छौं  
सोच्छु : सम्पन्नतासंग सम्पत्तिको के सम्बन्ध छ ?  
हामी आकाशको कुरा लेख्न खोज्छौं  
तिमीहरु खाडलको कुरा भन्छौं  
फेरि सोच्छु : उचाई र गहिराईबीच के नाता छ ??  
हामी संतुष्टीको मनन् गर्छौं  
तिमीहरु सुविधाको ब्याख्या गर्छौं  
एकपटक फेरि सोच्छु : संतुष्टी र सुविधाबीच के अन्तर्सम्बन्ध छ ??  
हामी मौनताको विश्लेषण गर्न खोज्छौं  
तिमीहरु खस्रा भ्यागुताहरु जस्तै टर्र...टर्र.... टर्टराउँछौं  
अर्काे एकपटक फेरि सोच्छु : मौनता र अनावश्यकका टर्र...टर्र.... बीच कुन साइनो छ ??  
हामी सुव्यवस्थाका सुर साँध्छौं  
तिमीहरु स्वःविकाशका बेसुरा राग अलाप्छौं  
अर्को एकपटक फेरि सोच्छु : ब्यवस्था र विकाशमा कतिको अन्तर छ ??  
हामी मरुभूमिमा पनि पूmल्छ कि भनि शोध गर्छौं  
तिमीहरु उपवनमा पनि काँडाहरु उमार्छौं  
अर्को एकपटक फेरि सोच्छु : पूmल र उपवनमा कति दूरी छ ??  
हामी मानविय संवेदनाका कुरा लेख्छौं  
तिमीहरु त्यसमा अर्थहिनताका कुरा देख्छौं  
अर्को एकपटक फेरि सोच्छु : संवेदना र अर्थको के अर्थ छ ??  
हामी शब्दहरुलाई पुज्छौं  
तिमीहरु शब्दहरुसंग खेल्छौं  
हामी चिन्तनमा धनी छौं  
तिमीहरु मानसिकतामा गरीब  
अब तिमीहरु नै भन  
हामीहरु र तिमीहरुको सम्बन्ध के ??  
अपसोच !  
झुक्किएरै पनि  
अंधकार र आदिम त्यो दहमा  
जून कहिल्यै झुल्किएन !!!
