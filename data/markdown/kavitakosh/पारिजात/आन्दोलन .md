---
title: आन्दोलन
author: पारिजात
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A4%BE%E0%A4%B0%E0%A4%BF%E0%A4%9C%E0%A4%BE%E0%A4%A4
---

चुँडालेर बन्धनबाट  
आँप, बेल र पीपलको पातहरूका  
एउटी विवश बेहुलीको चाहना जस्तो  
उम्कन नसक्ने होइन मुक्ति  
पर्यावरण नमिलेको माटोमा  
फुट्न नसकेको दाखको विरुवा होइन मुक्ति  
ज्यूँदो मान्छेको मुटु ज्यूँदो मान्छेले  
हत्केलामा यसै निचोर्न सक्तैन  
एउटाले अर्कोलाई मार्नैपर्छ  
यसो गर्नलाई  
तथापि होस् गर्नु त्यो मुटु मृतकको मुटु हुनेछ ।  
मण्डप भित्र मन्त्रहरूले कति दिन  
छलाउन सक्छ मुक्तिलाई  
के हो र मन्त्र मुक्तिको निम्ति ?  
लात्ते भकुण्डो होइन मुक्ति  
भरौटे खेलाडीहरूको छलाउनलाई यता र उति  
होस गर्न पर्छ यस्तो सोच्नलाई  
मुक्ति साङ्लामा बाँधिइन सक्ने बस्तु होइन  
आकाश भरी पहिले बाटै  
तैनाथ गरेर छरिता बाजाहरूको जमातमा  
उडाउँछन् शान्तिकामी हातहरू सेता परेवाहरूको जोडा  
शान्तिका प्रतीकहरू, रक्ताम्य अन्तरिक्ष  
होस गर्नु विडम्बना हुनेछ लुम्बिनी र शान्ति क्षेत्र  
काँक्रा र फर्सीका बिऊ जस्तो  
पट्ट पट्ट फुटेर समयअनुकूल माटो र ऋतुमा  
झाँगिदै, लहरिँदै जान्छन् आन्दोलन बनेर  
मुक्तिका चाहनाहरू  
चुँडालेर कथित बलियो बन्धनबाट  
आँप, बेल र पिपलका रंगीचंगी पातहरूको ।  
होस गर्न पर्छ यतिखेर  
निर्धाका मुटु निचोर्नेहरूले  
शक्तिशालीका मुटु निचोर्ने हातहरू यता पनि तयार छन्  
एकपछि अर्को लस्कर लागेर .
