---
title: गीत त धूनहरू
author: पारिजात
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A4%BE%E0%A4%B0%E0%A4%BF%E0%A4%9C%E0%A4%BE%E0%A4%A4
---

तिमी मलाई सारङ्गीका केही धुनहरू देऊ-  
म तिमीलाई एउटा विवश गरीबको व्यथा भन्छु ।  
म तिमीलाई एउटा छाप्रो जलेको रहस्य भन्छु  
तिमी दुःखद जीवनहरूलाई धूनमा फेर  
म तिम्रो सारङ्गीसँग एउटा गीत साट्छु ।  
दुःखहरूको साटासाटमा आँसु बग्ने गर्छ  
तिमी पनि रुन्छौ म पनि रुन्छु  
तर आँसु मान्छेको नियति होइन  
आँसु त यस्तो पानी हो जो आगोमा फेरिन सक्छ  
दुःख त यस्तो झिल्का हो जो डढेलामा फेरिन सक्छ ।  
तिमी मलाई अब यी दुःखहरूको सिङ्गो धून देऊ  
म यी दुःखहरूलाई आजका सिङ्गा गीतहरूमा फेर्छु  
म यी गीतहरूलाई प्रतिशोधका रापहरूमा फेर्छु ।  
तिमी मलाई केवल मन पगाल्ने धून देऊ  
म तिमीलाई इतिहास फेर्ने गीत दिन्छु  
तिमी मलाई आफ्नो सारङ्गीका केही धुनहरू देऊ  
म गीतहरूलाई परिवर्तनको इतिहासमा फेर्छु
