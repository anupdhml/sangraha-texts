---
title: जूनी काट्नु एउटा बाजी
author: पारिजात
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A4%BE%E0%A4%B0%E0%A4%BF%E0%A4%9C%E0%A4%BE%E0%A4%A4
---

धमीरा लागेको धर्तीमाथि उभिएर  
माटोको माया  
एउटा व्यङ्ग र अतिशयोक्ति हुन जान्छ आफैप्रति  
म कसरी व्याक्त गरुँ?  
मैले जमीन नखोजेको विरोध  
मैले परिभाषा लाउन नखोजेको आमाको माया  
जव रमाईलो दिन र रंगीन भ्रमहरुको  
जुवा फुकेको थियो  
शायद म अनुपस्थित थिएँ  
आफ्नै स्थितिहरुमा  
आफ्नै समयहरुमा  
कि मैले हारमाथि हार खाएको हुनुपर्छ  
म बाजी मार्न बिर्सेछु  
मान्यता दिन बिर्सेछु  
म बाजीलाई अर्थ दिन बिर्सेछु  
मान्यता दिन बिर्सेछु  
मलाई नसोधे हुन्छ  
जुनी काट्नु कुनै गाह्रो काम होइन  
अप्ठ्यारो इतिहास होइन ।
