---
title: जङ्गल
author: ललिजन रावल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A4%B2%E0%A4%BF%E0%A4%9C%E0%A4%A8_%E0%A4%B0%E0%A4%BE%E0%A4%B5%E0%A4%B2
---

यति चाँडै जङ्गललाई  
तिमीले बिस्र्यौ कसरी ?  
जङ्गलबाटै सुरु भएथ्यो  
आदिम सभ्यता  
जङ्गलबाटै प्रयोग गर्न सिकेथ्यौ  
पाषाण हतियार  
जङ्गलबाटै प्रारम्भ गर्यौ  
साङ्केतिक भाषाको प्रयोग  
जङ्गलबाटै भएथ्यो विचारको विस्तार  
र सधैँ--सधैँ प्रदान गर्योत तिमीलाई  
जङ्गलले नै सुरक्षा  
सहर प्रवेशपछि  
यति चाँडै  
जङ्गललाई बिस्र्यौ कसरी ?  
भर्खरको विगत बिस्र्यौ कसरी ?  
जङ्गल मरेको छैन  
आफूभित्रका खोलानालाहरूको गतिमा जीवित छ  
 रूख--बिरुवाका पातहरू निरन्तर हावामा हल्लिँदै  
ज्युँदोपन देखाइरहेका छन्  
जङ्गलभित्र एकलासमा  
फूलहरू फुलेकै छन्  
सुवास र सौन्दर्य छरेकै छन्,  
तिमी भने गमलाका फूलहरूमा रमाएका छौ,  
 राजधानी प्रवेशपछि  
अत्याधुनिकताको अभिनयमा  
जङ्गललाई आदिम देख्यौ कि कसो ?  
जङ्गलदेखि विरक्त भयौ कि कसो ?  
तर आफ्नो प्रारम्भलाई नबिर्स यसरी  
एकपटक पाइतालाले चुम जङ्गललाई  
खोला र नदीनालाहरूको चिसो पानीलाई स्पर्श गर  
र सम्झ जङ्गलभित्र समाहित भएका  
ती महान् आत्माहरूलाई  
जो तिम्रा र मेरा निम्ति  
समधिस्थ भए त्यसरी,  
यसैले  
सम्पूर्ण सुविधायुक्त राजधानीबाट  
सुदूर जङ्गललाई अवश्य सम्झिने गर  
जो तिम्रो उद्गमस्थल थियो  
जो तिम्रो प्रस्थानबिन्दु थियो ।
