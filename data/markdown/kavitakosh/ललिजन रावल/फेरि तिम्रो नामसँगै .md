---
title: फेरि तिम्रो नामसँगै
author: ललिजन रावल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A4%B2%E0%A4%BF%E0%A4%9C%E0%A4%A8_%E0%A4%B0%E0%A4%BE%E0%A4%B5%E0%A4%B2
---

शीतको थोपा उडिगयो, बिहानीका धामसँगै  
मेरो नाउँ जोडिएला, फेरि तिम्रो नामसँगै ।  
बोटहरु नाङ्गा भए, बाग फेरी उजाड भयो  
फुलेका ती फूलहरु, झरिगए यामसँगै ।  
मलाई कायल बनाइसके, रोइ रोइ यी आँखाले  
तिमीलाई खोज्ने आँखा पठाउँ कि खामसँगै ।  
जिन्दगीको एउटै पङ्ति, धेरै लामो हुँदोरैछ  
रोकिदिउँकि आफैलाई, एउटा पूर्णविराम सँगै ।  
हुलबाटै टाढा हुन मन लाग्छ कैलेकाहीँ  
तरै लाग्नुपर्दो रैछ, मानिसका लामसँगै।
