---
title: व्यर्थै गएछु ऐनाको बजारमा
author: सुधा एम. राई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%A7%E0%A4%BE_%E0%A4%8F%E0%A4%AE._%E0%A4%B0%E0%A4%BE%E0%A4%88
---

व्यर्थै गएछु हेर्न  
आफ्नो विम्ब  
ऐनाको बजारमा ।  
सन्चै थियो, दुखेको थिएन, बल्झेको थिएन  
मझेरीमा पानीका तप्कनाले खोपिल्टाएजस्तो  
समय र साइनोका घाउहरू  
बिर्सेकै थिएँ जसरी अरूले  
केवल बाँचेथ्यो अतीतका केही डोबहरू ।  
उफ्। यो कस्तो भीडको अनुहार  
ऐनाको बजारमा  
जति भीड टेक्दै जान्छु  
मान्छे र ऐनाको अनुहारमा पार्थक्य पाउँछु  
भीडमा हराएको आफ्नै अनुहार ऐनासामु भ्रम र द्वन्द्व पाउँछु  
हाँस्नुपर्ने कि रुनुपर्ने ?  
दुबिधा र उद्विग्नताको मन बोकी  
बजारको गेटबाहिर निस्कन्छु  
मनको घाउ एक हातले सुमसुम्याउँदै  
अर्को हातले हराइपठाएको अनुहार छाम्छु ।  
व्यर्थै गएछु हेर्न  
आफ्नो विम्ब  
ऐनाको बजारमा ।
