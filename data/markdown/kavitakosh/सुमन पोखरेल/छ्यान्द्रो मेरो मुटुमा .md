---
title: छ्यान्द्रो मेरो मुटुमा
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

छ्यान्द्रो मेरो मुटुमा माया राखिनौ ठीक गर्‍यौ  
भन्छन् डोकोमा थापेर पानी कहिल्यै भरिन्न  
पार गर्ने गराउने जहाज नै पाइन्छ भने  
कागजको नाऊमा बसेर सागर कहिल्यै तरिन्न  
छाती चिरेर देखाऊँ कसरी, भित्र हाल के होला  
हजार टुक्रा भएर पनि मुटु कहिल्यै छरिन्न  
हेर्ने भए आऊ फेरि यस्तो मौका नहोला  
एकपल्टको जीवनमा दोहोर्‍याएर मरिन्न  
जीवनको चिसो अनुभव, यी आँसु मैले के गर्नु  
माघको महिना लेकमा दिनहुँ नुहाउने गरिन्न  
अब मेरो मृत्युमा अपशोच तिमी नगर्नू  
आँखाको कसेर निस्किँदा आँसु बहाउने गरिन्न
