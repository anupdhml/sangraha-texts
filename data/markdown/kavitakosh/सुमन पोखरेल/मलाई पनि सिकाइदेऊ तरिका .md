---
title: मलाई पनि सिकाइदेऊ तरिका
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

ए जुलाहा दाइ!  
मलाई पनि सिकाइदेऊ तरिका।  
   
डोरी बाट्दै गर्दा,  
कुनै धागो चुँडियो भने  
बाट्दाबाट्दै सकियो भने  
बाँधेर फेरि  
जोडेर टुप्पो अर्को धागोको  
बाट्न थाल्छौ तिमी खुरुखुरु।  
तिम्रो त्यो डोरीमा; तर  
देखिँदैन बुनाइको एउटै गाँठो पनि।  
   
मैले त बुनेथेँ केवल एकपल्ट एउटै नाता  
तर त्यसका भएभरका गाँठाहरू  
छर्लङ्गै देखिन्छन् परैबाट।
