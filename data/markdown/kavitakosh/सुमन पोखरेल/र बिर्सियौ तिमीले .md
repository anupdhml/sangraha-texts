---
title: र बिर्सियौ तिमीले
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

मलाई बेचैन गरायौ, र बिर्सियौ तिमीले  
पलपल सम्झिने बनायौ, र बिर्सियौ तिमीले  
   
माया गरे त भैगो, बाचा चाहिन्न भन्थेँ  
कसम अनेक ‍खायौ, र बिर्सियौ तिमीले  
   
बेहाल छु म अझै, त्यही कुराको असरले  
खुसुक्क जे सुनायौ, र बिर्सियौ तिमीले  
   
मैले भुलेको छुइनँ, पर्खिबस्याछु अझै  
भेटन मलाई बोलायौ, र बिर्सियौ तिमीले  
   
जोगी थिएँ या पागल, जे थिएँ म बेसै थेँ  
प्रेम गर्न सिकायौ, र बिर्सियौ तिमीले  
   
भित्ताको तस्बिरजस्तै टोलाइरहेथेँ एक्लै  
एकछिन प्रेमले चलायौ, र बिर्सियौ तिमीले  
   
तिमी खै कता हिँड्यौ, यहाँ म जल्न थालेँ  
चुमेर आगो सल्कायौ, र बिर्सियौ तिमीले  
   
केही नबुझ्ने थिएँ, हावाझैँ उडिहिँड्थेँ  
मायाको भाषा पढायौ, र बिर्सियौ तिमीले  
बाँचूँ म कसो गरी, मुटु लिएर गयौ  
खै कहाँ लुकायौ, र बिर्सियौ तिमीले  
   
फूल थिएँ कि क्या हो, ओइली झरेँ कि आफैँ  
केहीबेर मनपरायौ, र बिर्सियौ तिमीले  
   
आशा देखाई गयौ, फर्केर आउँछु भनी  
दुईचार सपना पठायौ, र बिर्सियौ तिमीले  
   
चल्ने ठाउँ भएन, धड्कि्न गार्होै भयो  
मुटु मेरो समायौ, र बिर्सियौ तिमीले  
   
म त सधैँ उस्तै थेँ, उस्तै थ्यो मेरो माया  
मलाई सपथ गरायौ, र बिर्सियौ तिमीले  
   
टोलाई बस्थे आँखा, जीवन के होला भनी  
प्रीतीको अर्थ बुझायौ, र बिर्सियौ तिमीले  
   
हजार कसम खाई गएथ्यौ रुँदै तिमी  
नजर कता जुदायौ, र बिर्सियौ तिमीले ?  
   
सम्झेर रातरातभर सुत्न सकिन भन्थ्यौ  
कुन छातीमा निदायौ, र बिर्सियौ तिमीले ?  
   
बाटो र ऐना हेर्दै, उमेर बितेर गयो  
बाँचुन्जेल पर्खायौ, र बिर्सियौ तिमीले  
   
कसले सुनाइदेला, मेरो खबर सुमन !  
\\'चिता मेरो जलायौ, र बिर्सियौ तिमीले\\'
