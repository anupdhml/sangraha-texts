---
title: मुटु जलाई के भयो
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

भेद जान्ने तिमी नै हौ, भन यसलाई के भयो ?  
छटपटिन्छ, बेचैन हुन्छ, मेरो मनलाई के भयो ?  
   
त्यसै तप्त, कमनीय तिम्रो रूपलाई के भयो  
मनको शान्त उपवनमा आगो सल्काई के भयो?  
   
दिन जल्दछ बिहानैदेखि रात कट्छ छट्पटाई  
माया गरेर के पाइयो, यो मुटु जलाई के भयो ?  
   
किन यस्तो चियोचासो, किन विरोध मायाको  
मेरो प्रेमले कसलाई दुख्यो, खै कसलाई के भयो ?  
   
बुझ्नेले आफैँ बुझ्छ, नबुझ्नेले कहिल्यै बुझ्दैन  
प्रेमका रङ्ग नबुझ्नेहरू नसोध, मलाई के भयो ?  
   
उमङ्गको नदी थिइस्, सुहाएन तँलाई यस्तो  
निराश छस् किन सुमन ! आज तँलाई के भयो ?
