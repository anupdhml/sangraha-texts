---
title: फुर्ती किन लगाउँछ
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

जब तिम्रो यादको घनघोर बादल छाउँछ  
मनको आकाशमा कुनै सौदामिनी लहराउँछ  
   
फेरिदियो तिम्रो प्यारले अनुहार नै मेरो  
हिजोआज ऐना हेर्दा, तिम्रो मुहार मुस्कुराउँछ  
   
विस्मित छु हिजोआज म आफ्नै दृष्टि देखी  
हरेक दृष्यमा तिम्रै तसवीर सगबगाउँछ  
   
संसारभरको दु:ख बोकेर बाँचूँ एक्लै कसरी  
मेरो जीवन मैसँग हिड्न हिच्किचाउँछ  
   
घमण्डी भो\\' जिन्दगी यो, छोडिदिएँ साथ मैले  
हेरूँ यो एक्लै जान्छ, वा फेरि मलाई बोलाउँछ  
   
पानीको फोकाजस्तै क्षणभङ्गुर छ, सुमन !  
तै पनि जिन्दगी यो फुर्ती किन लगाउँछ ?
