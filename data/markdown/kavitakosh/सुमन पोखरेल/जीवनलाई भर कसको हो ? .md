---
title: जीवनलाई भर कसको हो ?
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

धर्ती, आगो, पानी, हावा र यो सगर कसको हो ?  
केको बलले चल्दैछ यो, जीवनलाई भर कसको हो ?  
   
मदहोश बनाई मन चोरेर गयो कुनै हेराइ  
मुहार-मुहार खोजिरहेँछु, त्यो नजर कसको हो ?  
   
सयौँ पीर, हजारौँ बह, लाखौँ दुखाइको भीड छ  
ठाउँ छैन मनमा, फिर्ता लग यो रहर कसको हो ?  
   
आकाङ्क्षा नै राखिरहूँ वा तिमीलाई राखूँ मनमा  
अन्योल भो\\' कसको हो ठाउँ, यो ठहर कसको हो ?  
   
किन त्रसित आँखा तिम्रा, किन हेर्छ्यौ यताउता  
दुनियाँ म जितिदिछु, तिमीलाई डर कसको हो ?  
   
नचिनेको जस्तो गर्यौ, सबै बिर्स्यौ या केही सम्झिन्छ्यौ ?  
मेरा ओठमा दाग छोड्ने, व्याकुल अधर कसको हो ?  
   
आँसु बर्सिँदा बादलझैँ तिम्रा केश, जहाँ उड्दथे  
याद छ वा भुलिसक्यौ, त्यो छातीको सगर कसको हो ?  
   
भेद खुल्ला नलेखूँ भन्छ कलम मुटुको रगतले  
मेरो हो वा फेरि उसैको ? यो कदर कसको हो ?  
एक्लो झैँ थेँ, तिमी आयौ, गाउँहरूको बसाइँ आयो  
न मेरो रह्यो न तिम्रो भो, यो शहर कसको हो ?  
   
विश्वास नचुँडा सुमन ! नबुझ् कसले पठायो  
पिइदे यो बिष नसोधी, यो कसर कसको हो ?
