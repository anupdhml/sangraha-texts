---
title: धारणा
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

ऐना हेरें मैले  
र संसारलाई आफ्ना आँखामा तैरिरहेको भेट्टाएँ ।  
   
मैले विश्वको स्वादलाई  
आफ्ना ओठहरूबाट ग्रहण गरें ।  
   
आफूलाई खोज्न बाहिर निस्किएँ  
र ब्रह्माण्डलाई आफैँभित्र लुकिरहेको पाएँ ।  
   
तर आफूलाई भने त्यहाँ देखिनँ  
र आश्चार्यचकित भएँ ।  
   
एक्कासी एउटा भँगेरो आएर  
मेरो निधारमा ढक्ढक्यायो,  
   
म फुटन थालेँ  
टुसाउँदै गरेको वीजको बाहिरी पत्र झैँ...  
   
एउटा हरियो तीखो गन्धले भिजायो मलाई ।  
   
अनुभूत गरेँ  
भर्खरै मात्र जन्मिएछु म त  
जीवनप्रतिको नयाँ धारणाले भरिएर ।
