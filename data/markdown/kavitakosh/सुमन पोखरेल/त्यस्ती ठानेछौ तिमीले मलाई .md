---
title: त्यस्ती ठानेछौ तिमीले मलाई
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

त्यस्ती पो ठानेछौ तिमीले त मलाई।  
   
तिमी मलाई चटक्कै बिर्सन सक्नेछौ,  
र  
म चाहिँ अनुनय गर्दै रुनेछु, र  
आफूलाई समाप्त गर्नेछु, भन्ठानेछौ।  
   
अथवा म  
जोखाना देखाउन पुग्नेछु कुनै बुढीबजू कहाँ  
माग्नेछु जडिबुटीबाट बनाएको कुनै मोहनीओखती र  
मन्त्र फुक्न लगाई  
पठाउनेछु  
मेरो अमूल्य सुगन्धित रुमालको व्याकुल उपहार तिमीलाई- भन्ठानेछौ।  
भुत्रैसित्ति!  
म तिम्रो अभिशप्त मनलाई  
संवेदनले भिजेको आँसु वा  
हेराइको एक झिल्कोसम्मले पनि  
अनुगृहित गर्ने छैन।  
   
म वचन दिन्छु तिमीलाई, परीहरूको बगैँचाछेउ उभिएर,  
म वचन दिन्छु, हुनै नसक्नेलाई पनि सम्भव गराइदिने देवीथानबाट,  
र हाम्रा रातहरूका ज्वाला र तिनका धूँवाछेउबाट -  
तिमीलाई भेट्न अब  
कहिल्यै आउने छैन म।
