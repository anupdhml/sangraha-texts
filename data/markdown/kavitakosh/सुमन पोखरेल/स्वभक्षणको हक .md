---
title: स्वभक्षणको हक
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

म  
आफ्नो मुटु झिकेर स-साना टुक्रामा विभक्त गर्छु  
अनि आफ्नै रक्तिसँग मिसाएर  
रक्सीसँग खान्छु, आँशु र पसिनाको ।  
खाऊँ खाऊँ लागेन, तिमीलाई  
सुन्दाखेरी ?  
आऊ, सँगै बसेर खाऊँ  
मेरा आँखा निकालेर गुच्चा खेलौँला,  
वा तिमी भन्छौ भने, टेनिस खेलौँला, यी हातहरूको ब्याट बनाएर ।  
कुन टेनिस खेल्ने ?  
टेबुल कि लन ?  
वा गफ्फ खेल्ने ? कि क्रिकेट ?  
हैन भने आऊ,  
मेरो टाउकाको फुटबल खेलौँ  
मेरै छातीको टुँडिखेलभरि ।  
मेरा दाँत निकालेर कौडा खेलौँला  
पूरै दुई सेट पुग्छन् ।  
हैन भने भुटी खाउँला  
कि उमालेर खाने ?  
गिजालाई टुक्राटुक्रा पारेर मिसायो भने मीठो सुप बन्छ ।  
यी ओठ काटेर  
मुटु र कलेजोसँगै भुटौँला ।  
नाकको सुल्फामा कपाल डडाएको धूवाँ गाँजाजस्तो छैन त ?  
के हेरेको ?  
सिद्धियो रक्सी ?  
थूक मिसाइदिऊँ ?  
तर के सिद्धिन्थ्यो रक्सी पनि !  
त्यो पनि आँशु र पसिनाको !  
म त खान थालेँ ।  
स्वतन्त्रता पाएको छु मैले  
आफ्नै रक्तिसँग आफ्नै पसिनाको रक्सी खाने ।  
अलि वर आऊ,  
सँगै बसेर मनाऔँ मेरो स्वतन्त्रोत्सव ।  
ढुक्क होऊ,  
तेलबेसार लिएर आउनु पर्दैन तिमीले ।  
मेरै पँहेलो बोसोमा तारौँला  
मेरा नाक र कानहरू ।  
कुन मीठो लाग्छ तिमीलाई ?  
छाला भएको कि नभएको ?  
छाला बिनाको मनपर्छ भने, भन  
छाला काढेर खोल बनाउन हुन्छ ।  
पालैपालो ओढौँला तिमी र म ।  
अपराध गर्ने बेलामा तिमी ओढ्नु  
जेल जाने बेलामा म ओढौँला ।  
हड्डी चपाउन सक्छौ ?  
सक्छौ भने खाऊ, देशजस्तै  
सक्दैनौ भने पनि पीर नगर  
हड्डी र देश रहेकै राम्रो ।  
छाला पलाए, फेरि खान हुन्छ ।  
   
मासुको कुरो चाहिँ नगर्नु नि  
यहाँ केवल नागरिक भएर बाँच्नेहरूमा  
हाड र छाला अनि अलिकति रगत मात्र रहेको हुन्छ ।  
छक्क परेका हौ कि अभिनय गर्दैछौ ?  
किन टोलाएको ?  
आफूले नखाए तिमीजस्ताहरूले खाइदिई हाल्छन्  
त्यसैले खान थालेको हुँ मैले आफ्नो मासु ।  
एउटा सम्बृद्ध सपना बोकेर  
झुन्ड्याउने चलनलाई जितेर  
छाला काढ्ने राज्यलाई पराजित गरेर  
जिब्रो लुछ्ने शासकलाई ढालेर यहाँसम्म आएको हुँ म ।  
तर के गर्ने ?  
तिमीहरूले आफ्ना लागि रेड कार्पेट किन्नलाई  
हाम्रा सबै सपना बेचिहाल्यौ !  
हामीले देखेको सपनामा  
आफ्नै रगत र छाला खाएर प्यास र भोक मेटाउनु पर्दैनथ्यो ।  
छाडा जिब्रो र गुच्चा खेलिने आँखा मात्र बाँकी राखेर  
आफूलाई सिध्याउनु पर्दैन थियो ।  
अब तिमी जे गर नगर  
मसँग अर्को विकल्प छैन, यसबेला ।  
म आफ्नो मुटु झिकेर स-साना टुक्रामा विभक्त गर्छु  
अनि आफ्नै रक्तिसँग मिसाएर  
रक्सीसँग खान्छु आँशु र पसिनाको ।  
   
मसँग  
मात्र यही एउटा अधिकार बाँकी छ ।
