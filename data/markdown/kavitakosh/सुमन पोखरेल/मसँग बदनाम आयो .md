---
title: मसँग बदनाम आयो
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

जीवनभर नभुल्ने, मायाको ईनाम आयो  
सग्लो दिएँथेँ मुटु, चर्केर दस ठाम आयो  
   
सोधे मलाई कारण, मेरो मलिनताको जब  
शुष्क ओठमा अनायस तिम्रो नाम आयो  
   
चर्किरहन्छ हृदय, सधैँ जोडिरहन्छु म  
प्रेमको उपहार स्वरूप यो के काम आयो ?  
   
व्यर्थै लेखेँछु गजल, प्रेमको रङ्गमा डुबेर  
अदृष्य रह्यौँ तिमी, मसँग बदनाम आयो  
   
के राख्छौ फूल तिमी मेरो तसवीरमा ऐले  
थाह छ मलाई, कोको, मेरो मलाम आयो  
   
कहाँ पठाऊँ जवाफ यत्रो संसारमा सुमन !  
कसले पठायो कुन्नी, एक चिट्ठी बेनाम आयो
