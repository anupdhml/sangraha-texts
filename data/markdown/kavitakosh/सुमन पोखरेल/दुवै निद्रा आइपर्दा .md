---
title: दुवै निद्रा आइपर्दा
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

मलाई दुईवटा निद्रा लागेको छ  
एउटा जिन्दगीको  
एउटा आफ्नो।  
दिन रात भएको छ  
रात दिन भएको छ  
यस्तो दिनरात भएको छ  
रातदिन भएको छ।  
अनि म लाटोकोसेरो भएको छु ।  
म लाटोकोसेरो भएको छु, तर उल्लु हैन।  
यहीँनिर भेद पाएको छु मैले  
लाटोकोसेरो र उल्लुमा।  
लाटोकोसेरो म हो  
उल्लु म हैन ।  
मैले चमेरो पनि हुनुपर्छ  
तर म चमेरो हैन।  
यो हुनु र नहुनुको बीचमा एउटा ढोका छ ।  
ढोका बन्द भयो भने  
भित्रको भित्र बाहिरको बाहिर हुन्छ।  
भित्र र बाहिरको खेलमा  
म ढोका हुँ ।  
मैले बन्द हुनु पनि पर्छ  
मैले उघ्रिनु पनि पर्छ  
यहाँ मान्छेले अब मान्छे हुनु हुँदैन  
मान्छे नमान्छे हुन सक्दिनँ  
अनि मैले लाटोकोसेरो हुनुपर्छ।  
तर म उल्लु हैन ।  
गधा र भारी दुवै हिँडछ साथै-साथ  
म गधा हुँ  
म भारी हुँ ।  
यहाँ मान्छे मान्छे हुन पाउँदैन  
त्यसैले म  
भारी हुन्छु  
ढाकर हुन्छु  
खर्पन हुन्छु  
तोक्मा हुन्छु  
जाँड हुन्छु  
जाँडको बटुको हुन्छु  
छोक्रा हुन्छु ।  
जान्नेले जाँड हुनुपर्छ यहाँ  
नजान्नेले छोक्रा ।  
म जाँड पनि हुन्छु  
छोक्रा पनि हुन्छु ।  
यो हुने र नहुने क्रममा  
जे भए पनि हुन्छ  
जे गरे पनि हुन्छ ।  
ढोका उघारे हुन्छ  
ढोका खोले हुन्छ  
ढोका चलाउँदै नचलाए हुन्छ ।  
दिनभरिका अनुहार बटुलेर  
उपन्यास लेखे हुन्छ  
कविता लेखे हुन्छ  
केही नलेखे पनि हुन्छ।  
ब्यूँझे पनि हुन्छ  
निदाए पनि हुन्छ ।  
यस्तै बेलामा दुईटा निद्रा लागेको छ।  
यो निद्रा ब्यूँझे पनि हुन्छ  
यो निद्रा निदाए पनि हुन्छ  
एउटा निद्रा निदाएर एउटा ब्यूँझे पनि हुन्छ ।  
   
सपना देखे पनि हुन्छ ।  
मान्छेले मान्छे बन्नुबाहेक जे गरे पनि हुन्छ  
घाइते खुट्टाले हिंडे पनि हुन्छ  
सद्दे खुट्टामा वैसाखी लगाए पनि हुन्छ  
खुट्टालाई काँधमा राखेर दौडिए पनि हुन्छ ।  
म बैसाखी हुँ  
म काँध हुँ  
म लाटोकोसेरो हुँ  
म उल्लु हैन  
मान्छेले उल्लु हुनुपर्छ यहाँ ।  
मान्छेले दुईटा निद्रा बोक्नु पर्छ  
एउटा निदाउनु पर्छ  
एउटा ब्यूँझनु पर्छ ।
