---
title: स्पर्श
author: सुमन पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%AE%E0%A4%A8_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

कुरानलाई दुई हातले बोकेर नेत्रहीन एक भक्त  
ओठले छुन्थ्यो,  
दुबै आँखाले चुम्बन गर्थ्यो।  
निधार झुकाएर श्रद्धाले यसरी ढोग्थ्यो  
मानौँ, श्लोकहरू पढ्न नसके पनि  
तिनको स्पर्शलाई अनूभूत गरिरहेथ्यो।  
   
म विष्मित हुँदै गएको थिएँ  
म विष्मित भएर अडिएको छु।  
   
चुमेर तिम्रा हातलाई  
छोएर आफ्ना आँखाले,  
आज मैले  
पढ्न नसकेका श्लोकहरूलाई  
तिनको स्पर्शबाट अनुभूत गरेँ।
