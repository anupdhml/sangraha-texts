---
title: सीमातीत सीमान्त
author: मुकुल दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%81%E0%A4%95%E0%A5%81%E0%A4%B2_%E0%A4%A6%E0%A4%BE%E0%A4%B9%E0%A4%BE%E0%A4%B2
---

म मान्छे  
एउटा सीमातीत सीमान्तमा  
आइपुगेर उभिएको छु ।  
यहा"बाट सङ्ग्रहालयमा राखिएका  
अपूर्ण अर्थ निहित  
इतिहासका खबटाहरूजस्ता  
आदर्शलाई हेरिरहेछु ।  
ती सिनेमाका अतिरञ्जित दृश्यहरू झै  
अप्रासङ्गकि लागिरहेछन् ।  
यहाबाट मान्छेले आफूमाथि देख्ने गरेका  
आकाशहरू हेरिरहेछु ।  
ती टर्रा, खस्रा, बाक्ला जिब्राहरू लागिरहेछन् ।  
आफूलाई विनिर्माण गरेर  
उ"टको खुट्टामा उभिएका  
मान्छेहरू देखेर वरिपरि  
म तर्सिरहेछु आफैसंग ।  
विस्तीर्ण, अथाह यो ग्रह  
यन्त्रसूत्रहरूको जालोमा  
कक्रिएर शिशु भएको देखेर  
म मेरो मन छामिरहेछु ।  
मनमा उठ्ने छाल यन्त्रमा हुदैन ।  
मनमा उठ्ने बाढीसंग यन्त्र परिचित छैन ।  
मस्तिष्कको संवेग यन्त्रले बुझ्दैन ।  
यन्त्र मन हुन सक्दैन ।  
यन्त्र मस्तिष्क हुन सक्दैन ।  
म यन्त्रको खुट्टा परेको मान्छे हेरिरहेछु ।  
म यन्त्रसंग रोइरहेको मान्छे हेरिरहेछु ।  
प्रयोगमा अनूदित मान्छेको  
प्रयोगशाला हेरिरहेछु ।  
केमिकल रियाक्सनबाट उत्पादित  
आदर्शहरू हेरिरहेछु ।  
लिङ्गमा रोपिएका नवलिङ्गहरू हेरिरहेछु ।  
छालामा उमारिएका छालाहरू हेरिरहेछु ।  
मस्तिष्कको ब्याडमा छरिएका  
मस्तिष्कहरू हेरिरहेछु ।  
तरुनीतृष्णामा लीन तरुनीहरू  
तरुणभोकमा आसक्त तरुणहरू  
क्लोनिङ्ग गरिएका मूल्यहरू  
मलाई चटक लागिरहेछ ।  
लिङ्ग साटिएका सत्यहरू  
मलाई चटक लागिरहेछ ।  
म ध्वस्त भएर उभिएको निर्मिति  
म विग्रह भएर निर्मित संरचना  
यो सीमान्तमा आएर  
आफूलाई बेस्सरी छामिरहेछु ।  
आफूलाई बेस्सरी  
बुझ्न बल गरिरहेछु ।
