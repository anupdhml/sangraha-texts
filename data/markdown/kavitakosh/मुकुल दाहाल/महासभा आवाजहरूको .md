---
title: महासभा आवाजहरूको
author: मुकुल दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%81%E0%A4%95%E0%A5%81%E0%A4%B2_%E0%A4%A6%E0%A4%BE%E0%A4%B9%E0%A4%BE%E0%A4%B2
---

भीमकाय पर्खालहरू च्यातेर  
घेराहरू बाहिर निस्केका  
सुमधुर, कर्कश, तीखा  
आवाजहरूको महासभामा  
मलाई थाहा छ  
मेरो आवाज पनि उपस्थित छ ।  
पहाडबाट तल ओर्लदै गरेको झर्नाको  
आवाज केही बोलिरहेछ ।  
सडकमा वेगवान् सवारी साधनहरूका  
आवाजहरू एकअर्कालाई घचेटिरहेछन् ।  
आकाशमा उडेको वायुयानको आवाज  
उचाइको गर्व गरिरहेछ ।  
फ्याक्ट्रीमा मेसिनको आवाज  
भकभकाइरहेछ ।  
चराहरूको कलरव  
जीवजन्तुहरूको स्वर  
रातमा कीराहरूको किरिरि  
सुन्दर यौवनाहरू झैँ उपस्थित छन् ।  
सभामा अचल अवस्थाबाट  
प्रस्थान सूक्ष्म आवाजहरू पनि छन् ।  
अघाएर डम्म आवाजहरू  
भोकले चाउरिएका आवाजहरू  
कहिल्यै नमर्ने मृदु आवाजहरू  
आफ्ना आफ्ना कक्षमा वाचाल छन् ।  
आवाजको महासभामा  
महाशक्तिहरूको आवाज  
समुद्रमा छालजस्तो उठिरहेछ ।  
मलाई थाहा छ  
मेरो स्वर पनि उपस्थित छ त्यहां ।  
तर म चिन्न खोजिरहेछु  
कुनचाहिं हो मेरो स्वर ?  
कुनचाहिं हो मेरो आफ्नो स्वर ?
