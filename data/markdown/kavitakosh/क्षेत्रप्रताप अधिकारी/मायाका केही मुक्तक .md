---
title: मायाका केही मुक्तक
author: क्षेत्रप्रताप अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%8D%E0%A4%B7%E0%A5%87%E0%A4%A4%E0%A5%8D%E0%A4%B0%E0%A4%AA%E0%A5%8D%E0%A4%B0%E0%A4%A4%E0%A4%BE%E0%A4%AA_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

--- आज बिहान  
  बूढो वृक्षलाई छाडेर  
  एउटा मोहक पक्षी  
  अनिश्चित दिशातिर उड्यो  
--- तिम्रो यो शुभयात्रा  
  मेरो कविताको अन्तिम वाक्य  
  नभइदिए हुन्थ्यो  
--- तिम्रो कोठाजस्तै  
  आज मेरो मन पनि  
  चिसो छ,  
  रित्तो छ ।  
--- मेरो  
  मन, मगज र मुटुमा बगेको छ  
  तिम्रो मायाको त्रिवेणी ।  
--- तिम्रो अनुपस्थितिमा  
  आफू शून्य हुनुपरेको सत्यकथा  
  तिमीलाई त के विश्वास  
  मलाई पनि विश्वास छैन  
--- तिमीले भनेकी थियौ  
  'शारीरिक सम्बन्ध मायाको अन्त हो'  
   तर  
  मेरो मायाको दिव्य कथा  
  त्यही बिन्दुबाट पो सुरु भयो।  
--- सामान्य माया भए त  
  बिछोड हुँदा पनि  
  रोइदिँदा भइहाल्थ्यो  
  धोइदिँदा गइहाल्थ्यो।  
 --- कहाँ चुमूँ यी ओठहरूले  
  कता बढाऊँ यी हातहरू  
  पोलिरहेछन् दिनहरू  
  टोकिरहेछन् रातहरू ।  
--- तिमी पवित्र पात्र  
  पीपलको पात मात्र किन ?  
  लालीगुराँस पनि अटाउन सक्छ्यौ।  
--- यो माया पाप हो भने  
  सराप देऊ  
  तिमी आगो भएर उठ  
  म आफ्नो शेष बालिदिन्छु।
