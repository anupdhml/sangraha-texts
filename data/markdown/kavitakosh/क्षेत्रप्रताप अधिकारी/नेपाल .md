---
title: नेपाल
author: क्षेत्रप्रताप अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%8D%E0%A4%B7%E0%A5%87%E0%A4%A4%E0%A5%8D%E0%A4%B0%E0%A4%AA%E0%A5%8D%E0%A4%B0%E0%A4%A4%E0%A4%BE%E0%A4%AA_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

प्रिय सम्पादक !  
तिमी सम्पादकीयमा  
नेपाल लेखिरहेछौ  
म, कवितामा  
नेपाल लेखिरहेछु  
विधा भिन्न भएर के भयो त  
हामी एउटै नेपाल लेखिरहेछौँ  
हाम्रो सौन्दर्य त्यही हो  
कहिलेकाहीँ तिम्रो पत्रिकामा  
मेरो कविता पनि छाप है !  
तिमी तिम्रो रुपकमा  
मुखियाको हाँसो लेख  
म मेरो गीतमा  
दुखियाको आँसु लेख्छु  
हाँसोमा होस् कि आँसुमा  
हामी नेपाली दुःखसुख लेखिरहछौँ  
हाम्रो विशेषता त्यही हो  
तिम्रो पत्रिकामा यदाकदा  
मेरो गीत पनि छाप है !  
तिमी नेपालमा छापिएका  
रामवरणहरुका कथा हेर  
म नेपालमा नछापिएका  
अपहरणहरुका व्यथा हेर्छु  
हाम्रो सोचको चुरो नेपाल हो  
नेपाल हेर्ने कोण÷प्रतिकोणहरु  
फरक भए पनि  
केही फरक पर्दैन  
त्यसैले, आकलझुकल  
तिम्रो लोकप्रिय पत्रिकामा  
मेरो दृष्टिकोण पनि छाप है !  
ठूलो कुरो त नेपाल हो  
नेपालको माटो हो  
यो माटोमा  
तिमी वासमती विचार रोप  
हिमालीहरु फापर रोप्छन्  
पहाडीहरु कोदो रोप्छन्  
मधेसीहरु धान रोप्छन्  
र, म  
यी सबै रोपाइँ र दाइँमा रमाएर  
सहकालको सोरठी लेख्छु  
तिम्रो पत्रिकामा सोरठीको भाका छाप है !
