---
title: मेरो अपहरण
author: क्षेत्रप्रताप अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%8D%E0%A4%B7%E0%A5%87%E0%A4%A4%E0%A5%8D%E0%A4%B0%E0%A4%AA%E0%A5%8D%E0%A4%B0%E0%A4%A4%E0%A4%BE%E0%A4%AA_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

कसैले मलाई दागा धर्यो  
र, मेरो अपहरण गर्यो  
दस लाख फिरौती माग्यो  
र, मैले दिन सकिनँ  
अब मेरो हालत के हुन्छ !  
अचेल म-  
यस्तो सोचमा अल्झेको छु !  
म किन अपहरण हुने ?  
आफैँलाई सोधिरहेँछु  
यसका पर्याप्त कारणहरू छन्  
आफैँलाई भनिरहेँछु-  
तैँले टनकपुरको विरोध गरिस्  
पञ्चेश्वरको विरोध गरिरहेछस्  
कालापानीले नपुगेर  
नालापानीको सपना देखिस्  
सुस्तामा सानो अतिक्रमण हुँदा  
टिष्टाको घाउ लेखिस्  
हो, तँ अपहरण हुने  
पर्याप्त कारणहरू छन् ।  
तँ अरूको कर्कलोबारी फाँड्छस्  
ठूल्ठूला नेतालाई पनि  
भ्रष्ट भस्मासुर भन्छस्  
कति कोट्याएको धमिजाकाण्ड  
कति होच्याएको अग्ला मान्छेलाई  
ए पटमूर्ख क्षेत्रे !  
तँ जसलाई देशद्रोही भन्छस्  
देशमा त्यसकै ढलीमली छ  
तेरो फतफत र  
जनमतको अर्थ छैन  
रिमोट-कन्ट्रोलबाट जे निगाह हुन्छ  
त्यही आत्मसात् गर्  
गर्न नसके मर् !  
अब कुरो प्रस्ट भयो  
मेरो अपहरण हुनुपर्छ  
तर त्यो दस लाख फिरौती  
सारै ठूलो रकम हो  
म तिर्न सक्तिन  
मलाई मार  
तर बैनी ख्यातीलाई जस्तै  
टुक्राटुक्रा नपार  
नफाल, नगाड, नपोल  
किनकि मैले  
वीपी कोइराला प्रतिष्ठानलाई  
मृत्युपश्चात् शरीरदान गरेको छु ।
