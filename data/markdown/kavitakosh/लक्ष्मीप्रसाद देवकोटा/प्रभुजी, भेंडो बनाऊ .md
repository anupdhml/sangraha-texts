---
title: प्रभुजी, भेंडो बनाऊ
author: लक्ष्मीप्रसाद देवकोटा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B2%E0%A4%95%E0%A5%8D%E0%A4%B7%E0%A5%8D%E0%A4%AE%E0%A5%80%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A6%E0%A5%87%E0%A4%B5%E0%A4%95%E0%A5%8B%E0%A4%9F%E0%A4%BE
---

ज्यादै थाकें हे ईश्वर !  
भेंडो बनाऊ मलाई ।  
यो शिरको धराप- जो हो मेरो घर  
यो विचारको शराप-  
यो जान्नाको पाप-  
यो अन्तःकरणको हृदय ज्वालक नाप  
यो खसुंला भन्ने तीन किसिमको ताप  
यो चढ्ने रवाफ ।  
यो जवाफदेहीको अभिशाप ।  
भो ! भो ! म चाहन्न दिव्य रवाफ !  
फेरि मरण पछि कुमारीचोक वहीखाता साफ  
मीठो मस्त !  
जानवरी निरुत्तरदायित्व मलाई  
भगवान ।  
वेकोदाली-जीवन न कि परिश्रमको शराप  
मीठो भन्नु चुरुम चुरुम आफै फल्ने घाँस ।  
किन यी चौरासी व्यञ्जन ?  
नकली जिभ्रो ?  
नकली कान ?  
एक सिंगाने नाक निमित्र यत्तिका अन्तर ?  
झूटो कल्पना निमित्त वेदव्यास र लाखन, लाखन, शुक वहत्तर ?  
अँध्यारो अज्ञानको साह्रो खेती !  
शरीर जोती जोती ?  
यतिका आँसु यतिका क्रन्दन वेकाम !  
यत्ती हाँसो हिलहिल परिवर्तनको !  
हर हर चता माथि ।  
यत्रो छकावट ? यति तार बनाई ?  
सुन, मेरो भनाइ !  
बलियोले खाए खाऊन, मलाई ज्ञान नआऊन्  
सच्चा साधु भेंडो छ !  
सादा स्वाद हरियो हुनाले, परमेश्वरको निन्दा नगरोस् आमा  
चाहनाको गुणन गरी लुगा नचुन्नु परोस्  
लुगा नबुन्नु परोस्, उम्रोस् आँग भरी  
लडूँ म सींगले,  
आध्यात्मिक समर नहोस्  
काल होस् सजिलो,  
नकि नास्तिकको अणुवत् ध्वंस-समष्टि ज्वलन  
नतानुँ लहरा नगर्जुन् पहरा, दुःखको प्रदर्शन भित्र  
जीवनकाठ बनाउन कृत्रिम झूठो बुद्धि उडाइ विचित्र  
भविष्यले नडसोस् ।  
भूत विद्या बनी सींग माथि नबसोस,  
सभ्यताको धराप नउचालु, नउडूँ यथार्थ छोडी  
आदर्शहरुतिर आत्मा नखसोस् :  
भ्या भ्या भन्दा मीठो गाना, नकली तारहरुमा नबनोस्  
पाठाको प्रेम गरुँ  
केवल पितृभाव प्रभुको मिलोस् ।  
यति मात्रामा मात्र,  
मरे मरिगो परमेश्वरको इच्छा !  
सुँघ्दा छैन-जीए दूध नसुकोस् त्यति बेलासम्म  
जबतक उसको आँग हुँदैन भरी,  
अथवा घाँस कडा नहोस्  
आफै खाने नबनोस्---  
डाक्टर बोलाउन नपरोस् ।  
भयंकर काली बोक्सी कलातिर प्रकृत मेरो आत्मा  
       कहिले नदुगुरोस्  
साधुजस्तो शून्यतिर नहाम्फालूँ  
अथवा कृत्रिम कल्पनाले---  
जादूहीन सत्यबाट रंगी चंगी  
वाङ्गा जादू ननिकालूँ  
ब्राह्मण नबनूँ अरुको पाप पखाली खान  
मैलो पानी  
धर्मात्मा झैं पापहरुको चेत भरिईकन-  
रौरवतिर पयर न उचालू-  
नसुधारुँ---उवार्न जगत् यो !  
पुराना---फाटाहरुले न टालूँ,  
अप्रिय फालूँ  
प्रकृतिको सादा सुन्दर असुन्दर बत्ती,  
जस्तो जीवन बालूँ ।  
मर्दा !  
मर्दा  
साधु भन्दा माथि पुगूँ,  
ब्राह्मण भन्दा स्वर्ग,  
धर्मात्माहरु भन्दा सुखको वैकुण्ठ,  
दाग एउटा ननिकालूँ  
दिव्य पशुत्व मलाई प्रभुजी  
जनीगर झट्ट समाऊ !  
आऊ ! आऊ !  
अहिल्यै भेंडो बनाऊ ।  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
