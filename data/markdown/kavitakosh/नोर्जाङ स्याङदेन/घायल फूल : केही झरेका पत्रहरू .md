---
title: घायल फूल : केही झरेका पत्रहरू
author: नोर्जाङ स्याङदेन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A5%8B%E0%A4%B0%E0%A5%8D%E0%A4%9C%E0%A4%BE%E0%A4%99_%E0%A4%B8%E0%A5%8D%E0%A4%AF%E0%A4%BE%E0%A4%99%E0%A4%A6%E0%A5%87%E0%A4%A8
---

(अन्तर्राष्ट्रिय विकलाङ्ग वर्षकोशुभावसरमा)  
"The marvelous richness of human experience would lose something of its rewarding joy if there were no limitations to overcome... no dark valleys to traverse."  
                                                                                            -Hellen Keller  
हामी बैसाखीबिना हिँड्दैनौँ।  
बैसाखी हामीबिना हिँड्दैन ।  
यसैले हाम्रो रङ्ग हुँदैन ।  
हामी हातबिनाको अँगालो बढाउँछौँ।  
तर बिनाहातको अँगालो अँगालो हुँदैन ।  
यसैले हाम्रो जात हुँदैन ।  
सहानुभूति र समभावनाको टापुमा  
हामी एक्ला मान्छेहरू  
हामी रुने आँसु एउटै हुन्छ ।  
जीवन रोयो कि आँखा रोयो तर  
छामी हेर्ने सायद कोही हुँदैन ।  
हामी हिँड्ने बाटो ब्रेलका अक्षरहरूजस्तै रोडे छन्।  
सधैँ ओझेल, इन्द्रेनी समाएका यी पहाड र क्षितिजहरू  
दृश्यबाट वञ्चित हामीलाई सोध्नू,  
सधैँ हिँडेर जानुपर्ने यो क्यानभास र ग्यालेरीका महान् कृतिहरू  
कति सुन्दर र सजीव छ भनेर ।  
स्वरहरूबाट लाञ्छित हामीलाई सोध्नू,  
गीत, गुञ्जन र यो संसारको सिम्फोनी नै  
हाम्रो मुटुभित्र कतिसम्म पस्छ भनेर ।  
स्पर्शबाट तिरस्कृत हामीलाई सोध्नू,  
कि आफ्नै हातका औँलाहरू कति नरम छन् भनेर ।  
कि अँगालोको घेराभित्र कति माया अट्छ भनेर ।  
शब्दहरूबाट अवहेलित हामीलाई सोध्नू,  
कि वाक्पटुता प्रतियोगिताका विजयीलाई  
मीठा शब्दहरूमा बधाई दिइने रहर कति हुन्छ भनेर ।  
सोध्नू साँच्चै,  
कि बैसाखी समातेर हिँड्दा ठेला उठेको हत्केलाभरि  
यो जिन्दगी कतिसम्म दुख्छ भनेर ।  
हामी पसिनाबिना हिँड्दैनौँ।  
पसिना हामीबिना हिँड्दैन ।  
यसैले हाम्रो र तिम्रो जिन्दगीमाझ कुनै सिमाना छैन ।  
हाम्रो चरम व्यथामा निस्कने सुस्केरा पनि  
खोलाको शीतल हावाजस्तो छ ।
