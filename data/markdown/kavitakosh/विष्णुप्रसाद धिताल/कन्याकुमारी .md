---
title: कन्याकुमारी
author: विष्णुप्रसाद धिताल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B7%E0%A5%8D%E0%A4%A3%E0%A5%81%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A7%E0%A4%BF%E0%A4%A4%E0%A4%BE%E0%A4%B2
---

कन्याकुमारी (झ्याउरे)  
हिमाल छुने हिन्दुस्थानको समुद्रझैं फाँट  
यताउता सागर छुने स्वर्गगाको घाट;  
चारु चरा गान भर्छन्, ताल दिन्छन् ताल,  
नाचि-नाची घुँघुरिन्छन् सागरका छाल ।  
कन्याकुमारीमा मेरो मनको धोको पुग्न पावैन र ? ।।१।।  
गण्डकीको डुबुल्कीमा एक जुनीको पाप  
जान्छ, गोता मार्छु म ता पानिमहा आज  
ब्रह्मापुत्र भागीरथी सिन्धु कालिन्दीको  
नर्मदा औ गोदावरी कृष्ण कावेरीको ।  
कन्याकुमारी पापी चोला फाली लक्ष्य भैटोइन र ? ।।२।।  
सुन-सुनौला अर्बी घोडा यौटी धाई दिन्छन्,  
लाखन थरी जुहार गट्टा अर्की धाई खेल्छन्,  
हजार हजार खेलौना ली पूर्वी धाई हाँस्छिन्,  
पैंतीस करोड भाइ-बहिना अर्की धाई हेर्छिन् ।  
कन्याकुमारीको झोलुङ्गोमा हाँसी विश्व हाँकोइन र ? ।।३।।  
खोला-नाला डाँडा-काँडा नाघी फाँटै फाँट  
यो मेरो मन छिनमा पुग्छ हिमालको फाँट;  
कन्दमूल जरी-बुटी खाई चोला फेरुँ ?  
कन्याकुमारीमा भन्छु, हिमाल पसी धोको पुग्ला र ? ।।४।।  
तरङ्गका गह्रा गह्रा टप्की टप्की कुदूँ !  
लहरक उड्किला डिल एकै शासमा फाँदूँ !  
ऊ त्यो जहाज उछिन्न के बाँकटे पो हानूँ ?  
एकै फालमा उस पारीको दिव्य ज्योति भैंदूँ !  
कन्याकुमारीमा भन्छु, पारी पुगी दर्शन मिल्ला र ? ।।५।।  
विद्या जोरी बुद्धि कमाई तत्व खोजी खोजी,  
चैन-अमन सत्य-सुखको शान्त बाटो रोजी,  
रेल-मोटर नाघी नाघी मनको विमान हाकूँ !  
यौटै सिंहासनमा बसी सारा धरा हाकूँ ।  
कन्याकुमारीको सपना, विपनामा के पो हेला र ? ।।६।।  
लहर लहर, लाख सूर्य चन्द्र तारा ताँती-  
ताँती लागी सिँगारेको इन्द्रधनुष भाँती  
स्वर्गङ्गाको झिलीमिली यो बाटोमा लागूँ-  
पल्ला छेउमा यो धराको भार बिसौन पुगूँ !  
भन्द मन वारी बसी, पारी जान यस्तै होला र ? ।।७।।  
मारुतले मन्द मलय निम्तो यता दिन्छ,  
गर्जि-गर्जी लाल फाली सागर उता डाक्छ;  
शैल-शिखर हिउँले हाँसी \\'आऊ यता\\' भन्छ,  
कृष्णरङ्गी सागर \\'यता आऊ\\' हुकुम दिन्छ ।  
दोभानमा-दोधारमा झुल्दै यो मन के पो गर्ला र ? ।।८।।  
अरब सागर-हिन्द सागर-वँगोपसागरका  
संगमामा झुल्दै झुल्दै कन्याकुमारीका  
मैन्हा बिते लामा लामा वर्ष वर्ष बिते-  
तपस्याको फल नलागी जुगन जुग बिते ।  
कन्याकुमारीमा मेरै लक्ष्य भेट्ने आशा पुग्ला र ? ।।९।।  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
