---
title: मृत्यु
author: भीष्म उप्रेती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%80%E0%A4%B7%E0%A5%8D%E0%A4%AE_%E0%A4%89%E0%A4%AA%E0%A5%8D%E0%A4%B0%E0%A5%87%E0%A4%A4%E0%A5%80
---

कहिलेकाहीँ मलाई  
मृत्यु पनि सङ्गीतजस्तो लाग्छ ।  
त्यसबेला जब  
आस्थाहरू पराजित हुन बाध्य हुन्छन्  
निर्ममतापूर्वक टुक्र्याइन्छन् सपनाहरू  
सङ्कल्प निरीह बन्छ  
र पाइला--पाइलामा  
सम्झौतामा खण्डित हुन्छ जिन्दगी...  
नजिकै कतै सुमधुर धुनजस्तो  
मृत्यु बज्छ  
र हावामा लहराउँछ सबै दुःख  
फूलजस्तो कोमल बन्छ उदासी  
सारा थकाइहरू, पीडाहरू  
सङ्गीतका तालहरू बन्छन्  
लय बन्छ ।  
नजिकै कतै अनुराग बोकेर  
मृत्यु बज्छ  
र घामजून सबै अँध्यारो हुन्छ  
दृश्यहरू दृश्य हुँदैनन्  
आकारहरू आकार हुँदैनन्  
तर आभास हुन्छ धुनजस्तो  
सङ्गीतजस्तो, मृत्युजस्तो।  
ढुकढुकाउँदैमा मात्र बाँचिने हो र ?  
कहिलेकाहीँ मलाई  
मृत्युबोधको झङ्कारले गहिरोसँग छुन्छ  
मृत्यु पनि त्यसबेला सङ्गीतजस्तो लाग्छ ।
