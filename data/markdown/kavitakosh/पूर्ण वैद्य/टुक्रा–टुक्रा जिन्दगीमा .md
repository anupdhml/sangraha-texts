---
title: टुक्रा–टुक्रा जिन्दगीमा
author: पूर्ण वैद्य
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%82%E0%A4%B0%E0%A5%8D%E0%A4%A3_%E0%A4%B5%E0%A5%88%E0%A4%A6%E0%A5%8D%E0%A4%AF
---

कतिपय विचार  
व्यवहारमा साट्न नसकी  
आजकोबजारबाट  
          जिन्दगी--- म  
          कैयौँपटक खोटोसाबित भई  
                               फर्केकोछु।  
          आफ्नै भाउ हराएको  
          यस सहर--बजारमा  
          अजङ्गको टल्कने साँपझैँ---  
          बग्दै आइरहेको सभ्यताको जीउमा  
                               चिप्लिएर  
          कैयौँ पटक मैले आफैलाई---  
                               हराएर आएको छु  
          आफैले आफ्नो हुलिया दिएर आएको छु  
प्रचलित मूल्यको  
सख्त विपरीत--- म  
          दिनहुँ---  
          अवमूल्यनको---  
                              सिँढीबाट खसेर  
          बैँसभरिको आँटमा  
                             साँचेर ल्याएको  
                             सिङ्गै रूप मेरो  
                             छताछुल्ल पोखिएका छन्  
                             हिलैहिलोको यस दोबाटोमा  
कति टिप्नै नभ्याई  
कतिपय मानिसहरूको क्रूर अहम्‌मा  
          रूप मेरो चूर्ण भएको छ  
          जहाँकहीँ कुल्चिएर  
यसरी आज म  
आफ्नै बन्दो आकृतिबाट  
  धुजिएर च्यातिएको छु  
          टुक्रिएर फुटेको छु  
          आफ्नै इच्छित रूपबाट  
          विखण्डित--- म  
          टुक्रा--टुक्रा जिन्दगीमा  
          बेरूप बाँचेको छु  
                            रूप आफ्नो हराउँदै आएको छु।  
रूखको विशाल रूप  
सूक्ष्मतामा घनीभूत बियाँझैँ  
          कुण्ठित स्थितिको  
          सीमिततामा बन्धित--- म  
          आफै रूपको  
                           मात्र, प्रारूप  
          सीमितता र अनिश्चितताबाट घस्रँदै  
          आफ्नो रूपको आकाश खोज्न हिँडेको,  
                             फैलिन---  
तर, उज्यालो समय खोज्दाखोज्दै  
          यहाँका फोहोर अँध्यारा समयहरूले  
          मलाई कति खाएका छन्  
          कीरा लागेको बीउझैँ।  
सान्त्वनाले मात्र  
          टालेको जिन्दगी--- यो।  
          जहाँ पनि तन्काइराखेको  
          काँडे--यथार्थहरूमा मात्र  
                             अड्केर---  
          जिन्दगी मेरो जहाँतहीँ च्यातिएको छ ।  
तिमीलाई थाहा छ---  
जिन्दगी--- म  
जहाँ--जहाँ हो च्यातिएको छु  
त्यहीँ--त्यहीँ नै मेरो समय  
          नाङ्गो देखिएको छ  
          घाउबाट पिपझैँ  
          त्यहाँ मेरो सत्यबाट  
                    बीभत्स र विसङ्गतिहरू  
                               चुहिँदै आइरहेछन्।  
किर्तेमा नै अरूको प्रारब्ध  
                    बेचबिखन हुने  
                    यस सहर--बजारमा  
म फेरि आफैलाई बटुल्न आइरहेछु  
चूर्ण भएका आफ्ना रूपका कनिकाहरू  
          सधैर्य जोड्न र फिँजाउन  
म फेरि आफ्नो जमिन खोज्न आइरहेछु  
मात्र मोलतोलको यस धरातलमा  
म फेरि आफ्नो मोल सोध्न आइरहेछु  
          आफ्नो विचार साट्न आइरहेछु  
                              यहाँका व्यवहारहरूमा ।
