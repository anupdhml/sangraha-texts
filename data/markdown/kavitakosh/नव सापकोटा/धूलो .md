---
title: धूलो
author: नव सापकोटा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%B5_%E0%A4%B8%E0%A4%BE%E0%A4%AA%E0%A4%95%E0%A5%8B%E0%A4%9F%E0%A4%BE
---

धूलो!  
हो, धूलो!!  
अर्काको पाइतालाले कुल्चिने; पसिने र धसिने धूलो !  
सधैँ अरूको लात र घात सहने  
यो धूलो---  
देख्नमा कति क्षुद्र ! अस्तित्वविहीन !!  
तर यी हर्दम कुल्चिहिँड्ने/थिचिइरहने  
मस्तिष्कहीन पाइतालालाई के थाहा---  
यस धूलोमा पनि अजिब शक्ति निहित छ !  
पाइतालाको घात--प्रतिघातले दिक्क पार्दा  
यसको ब्रह्रमाण्ड तात्दछ र  
उडेर हावामा यी पाइतालाको मालिक  
जीउभरि टाँसिन्छ  
आँखा--आँखा, नाक--नाकमा पसेर पाइतालाको  
निर्देशकलाई अत्याउँछ  
अझै पनि यसमाथि दबाव थपिइँदै रह्रयो भने  
यसको विवेकले विद्रोह गर्दछ  
आफू रिसले हिलो भइदिन्छ र  
पाइतालाको शरीरलाई चिप्ल्याएर  
बेस्सरी पछारिदिन्छ !
