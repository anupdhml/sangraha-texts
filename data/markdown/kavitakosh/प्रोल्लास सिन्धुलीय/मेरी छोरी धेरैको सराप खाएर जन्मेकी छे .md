---
title: मेरी छोरी धेरैको सराप खाएर जन्मेकी छे
author: प्रोल्लास सिन्धुलीय
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A5%8B%E0%A4%B2%E0%A5%8D%E0%A4%B2%E0%A4%BE%E0%A4%B8_%E0%A4%B8%E0%A4%BF%E0%A4%A8%E0%A5%8D%E0%A4%A7%E0%A5%81%E0%A4%B2%E0%A5%80%E0%A4%AF
---

सायद म पनि  
तिनै अभागी बाबुमध्येको थिएँ  
जसलाई छोरी जन्मेकामा  
बधाई कम, समवेदना ज्यादा प्राप्त भइरहेको थियो ।  
पीडाको मुक्तिका लागि  
पीडाकै कामना गर्नुपर्दोरहेछ कहिलेकाहीँ  
त्यस साँझ  
म बाबु बन्न आतुर थिएँ  
असाध्यै माया गरेकी मान्छेको  
पीडाको उच्चचित्कार सुन्न नपाएर  
ढोकाबाहिर छटपट--छटपट गरिरहेको थिएँ म ।  
धेरैपटक  
छोरो र छोरीको द्विविधामा पर्न नचाहने श्रीमतीको अघिल्तिर  
मैले उद्दण्डतापूर्वक मागेको थिएँ -- छोरी !  
'बाबु बन्न लागेको मान्छेले  
काटमार गर्नुहुँदैन' भनी लगाइएका  
प्रतिबन्धहरू भत्काइएको थियो  
'तेरो छोरै होस्' भनी गरिएका  
प्रशस्तै  
शुभकामनारूपी सरापहरूको प्रतिकार गरिएको थियो  
म बिल्कुलै नास्तिक मान्छे  
सुरुआतमै  
आफ्नै कुलदेवताको अघिल्तिर  
चोरऔँला ठड्याएर भनेको थिएँ --  
'छोरी जन्मी भने अर्को वर्ष  
बोको चढाउन आउँला  
छोरै भयो भने सम्भवतः फर्केर आउनेछैन ।'  
यदि आस्तिकतामा  
अलिकति पनि दम छ भने  
म ठोकुवा गरेर भन्छु  
देवताहरू निश्चय नै लुब्धा हुँदारहेछन्  
कुनै रक्तबलीको,  
कुनै पूजाथालीको,  
कुनै आरती/अनुष्ठानको ।  
छोरी जन्मेको साँझ  
मेरा खुसीहरूको बाँध भत्केको देखेर  
कसैले मलाई प्रश्न गरेको थियो --  
'धेरै छोरीहरूपछिको पहिलो छोरा हो ?'  
मैले भनेको थिएँ --  
'निश्चय नै !  
यो हामी बाबुआमापछिकै पहिलो छोरी हो ।'  
छैटीको रात  
हामीले आँखा झिमिक्क नगरी गुजा¥यौँ  
यसकारण कि  
हामी हाम्री छोरीको भाग्य  
कुनै पापी दैवको हातबाट लेखाउन चाहन्नथ्यौँ  
त्यो खालि नै रहिरहृयो भने कुनै दिन  
हाम्री छोरी आफैँले लेख्नेछे -- आफ्नो भाग्य ।  
मेरी छोरी धेरैको सराप खाएर जन्मेकी छे  
त्यही सराप खान पाएकीले नै  
ऊ भाग्यमानी पनि छे ।  
००  
(छोरी जन्मिएपछि)
