---
title: म मर्न यहाँ आएको होइन
author: प्रोल्लास सिन्धुलीय
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A5%8B%E0%A4%B2%E0%A5%8D%E0%A4%B2%E0%A4%BE%E0%A4%B8_%E0%A4%B8%E0%A4%BF%E0%A4%A8%E0%A5%8D%E0%A4%A7%E0%A5%81%E0%A4%B2%E0%A5%80%E0%A4%AF
---

वासुकाका !  
घरहरू बनिरहेका छन् सहरमा  
रामजी, शङ्कर र रामकुमारको बन्यो  
धर्मले बनाए  
बद्रीको पनि बनिसक्यो  
शिवे धुइँपत्ताल  
खोजिरहेको छ घर ।  
सम्झनुस्, हाम्रो गाउँबाट  
मरिनखोला लाने लासहरूको सङ्ख्या  
घटिरहेछ ।  
गाउँमा  
कोही तलमाथि परे भने  
मलाई खबर गर्न भनिदिनुहोला  
भनिदिनुहोला  
मर्नलाई मात्र भने पनि  
ऊ आउनेछ गाउँमा  
यहाँको आर्यघाटमा  
आफ्नो चिता जल्लाजस्तो लाग्दैन मलाई  
त्यही गाउँका मान्छेहरूले  
काँध हाल्नुपर्नेछ मेरो लास  
खबर पाएँ भने  
त्यसैका लागि पर्म लाउन भने पनि  
मैले आउनैपर्छ त्यो गाउँमा ।  
सत्य वासुकाका !  
घर--घडेरीको के कुरा गर्नु  
दाल--चामलको जोहो टार्न मुस्किल छ यहाँ  
बाटामा नजिकका साथीहरू भेट्दा पनि  
हिँड्न मन लाग्छ --  
नदेखेझैँ गरी  
साटिइसकेको छ साथीहरूसँगको सम्बन्ध  
ऋण--सापटीको लामो सूचीसँग ।  
मेरो हालत देखेरै होला  
श्रीमतीले सपना देख्न छाडेकी छे अचेल  
देखिहाली भने पनि ऊ श्यामश्वेत सपनामात्र देख्छे  
रङ्गीन सपनाले आँखा बिगार्छ  
ऊ छोरीलाई पनि यही सिकाउँछे ।  
वासुकाका !  
गाउँले हुनुमा विस्मात ठान्नेहरू  
धमाधम बनाइरहेका छन् सहरमा घर  
सायद सहरिया हुन नसकेरै होला  
गाउँको मान्छे हुनुमा  
रत्तिभर हीनताभास छैन ममा  
बरु गर्व छ --  
तपाईंको लास लगिने बाटोबाटै  
मेरो लास पनि लगिनेछ  
तपाईंलाई आगो लगाइने जङ्गलकै दाउराबाट  
मेरो शरीर पनि हुनेछ यस धरतीमा विलीन ।  
सत्य वासुकाका !  
मलाई विस्मात छैन घर नहुनुमा  
विस्मात छैन दुई छाक मिठो खान नपाउनुमा  
मलाई हार्नु छैन  
जित्नु छ यो सहरसँग  
जितेकै अनुहार बोकेर फर्कनु छ गाउँमा  
त्यो गाउँ,  
जहाँ म जन्मिएँ,  
जहाँको धुलोमा खेल्दै म हुर्किएँ,  
त्यहीँको धुलो उडाउँदै  
मलाई आफ्नो मलामी हिँडाउने रहर छ ।  
म मर्न यहाँ आएको होइन  
वासुकाका !  
पल्लो कोठाको मान्छेले समेत थाहा नपाउने गरी  
मर्नुछैन मलाई यो सहरमा ।
