---
title: झन्डालाई डिभी पर्यो भने के हुन्छ ?
author: प्रोल्लास सिन्धुलीय
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A5%8B%E0%A4%B2%E0%A5%8D%E0%A4%B2%E0%A4%BE%E0%A4%B8_%E0%A4%B8%E0%A4%BF%E0%A4%A8%E0%A5%8D%E0%A4%A7%E0%A5%81%E0%A4%B2%E0%A5%80%E0%A4%AF
---

पहाडलाई डिभी  
पर्यो भने के हुन्छ ?  
ऊ  
पुछारका टारी बोक्छ  
सिरानका ढुङ्गे पाखा बोक्छ  
बीचका नाङ्लेगरा बोक्छ  
त्यतिले भारी नपुगेर  
भौँतारिन्छ गाउँभरिका टारी, पाखा र गह्राहरूमा--  
'सयकडा पाँच दिन्छु,  
लौन मलाई भारी पुर्याइदेऊ ।'  
तराईलाई डिभी  
पर्यो भने के हुन्छ ?  
ऊ बगेर गइरहेको माटो सोरसार पार्छ  
बाँधले डुबाएको खेतको फगटा गन्छ  
दिनदहाडै लुटेर बाँकी रहेको गोठ सिनित्त पार्छ  
बूढो बाउलाई भन्छ--  
'चिन्ता नगर बा ! मलाई पहिले उड्न त देऊ'  
तर आफैँ चिन्तित रहन्छ ।  
हिमाललाई डिभी  
पर्यो भने के हुन्छ ?  
ऊ  
एडमण्ड हिलारीले कुल्चेको शिर छाम्छ  
तेन्जिङ नोर्गेले फ्यालेको नागरिकता छाम्छ  
काँधमा चढेको कुहिरो अनुहारलाई घुक्र्याउँछ--  
'बुझिस्  
मेरो छालामा तेरो देशको लेबल टाँसिने भो !'  
झन्डालाई डिभी  
पर्यो भने के हुन्छ ?  
न उसको कुनै ढुङ्गेपाखो, टारीखेत अथवा नाङ्लेगरा हुन्छ  
न उसको बग्दै गरेको माटो  
बाँधले डुबेको खेत  
अथवा  
दिनदहाडै लुटिएको गोठ हुन्छ  
न उससँग  
कुनै विदेशीले कुल्चेको शिर हुन्छ  
कुनै स्वदेशीले फ्यालेको नागरिकता हुन्छ  
न काँधमा चढेको कुहिरो अनुहार नै हुन्छ ।  
सिवाय अस्मिता  
झन्डासँग केही हुँदैन  
सिवाय अस्तित्व झन्डासँग केही हुँदैन  
चन्द्रसूर्य खुइलिउन्जेल अनुहार काखी च्यापेर  
अमेरिकन राजदूतावासको ढोकामा  
पुच्छर हल्लाएर घन्टौँ कुर्दै  
अस्मिता र अस्तित्व धरौटी राखेपछि  
बल्ल उसलाई अमेरिका जाने भिसा मिल्छ ।  
यो देशमा  
हिमाललाई,  
पहाडलाई,  
तराईलाई होइन,  
राष्ट्रिय झन्डालाई  
डिभीको चिठ्ठा पर्ने खतरा छ ।  
००  
(भाउजूको डिभी चिठ्ठा क्यान्सिल भएपछि)
