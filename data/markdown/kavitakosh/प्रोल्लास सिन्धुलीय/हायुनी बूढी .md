---
title: हायुनी बूढी
author: प्रोल्लास सिन्धुलीय
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A5%8B%E0%A4%B2%E0%A5%8D%E0%A4%B2%E0%A4%BE%E0%A4%B8_%E0%A4%B8%E0%A4%BF%E0%A4%A8%E0%A5%8D%E0%A4%A7%E0%A5%81%E0%A4%B2%E0%A5%80%E0%A4%AF
---

हायुनी बूढी  
भग्नावशेष दरबारको  
आँगनमा पलेटी मार्छे र गन्छे  
महाराजाधिराजले चन्दा दिएका केही रुपैयाँ  
र आफ्नो उमेर ।  
छेउमै चौकी छ  
पुलिस आँखा छल्छ र ध्वाँसे बोको घिसार्छ  
हायुनी बूढी  
चाउरिएका गालामा आँसु झार्छे  
र उम्रेको रहर मरेको खत देखाउँछे  
'खायो नि नानी चितुवाले ध्वाँसेलाई !'  
हायुनी बूढी  
गुराँसका राता फूलहरू टिप्छे  
र भत्केको भित्तामा लेख्छे --  
'श्री श्री श्री श्री श्री !'  
भित्तामा कसैले अँगारले कोरेको छ --  
'राजतन्त्र मूर्दावाद !'  
जमानाकी सुन्दरी हायुनी  
हेर्छे दरबारलाई  
र आफ्नो सौन्दर्यलाई ।  
पछिल्तिर  
तान्दै छ कोही जस्ताको पाता  
कुखुराको खोर छाउन  
अघिल्तिर  
गन्दै छे हायुनी बूढी  
महाराजाधिराजले दिएको चन्दा र आफ्नो उमेर ।  
००  
(किशोरी वयमा सिन्धुलीगढी दरबार छिरेकी हायुनी बूढी जीवनको अन्तिम अवस्थासम्म एक्लै एकान्तको त्यो भग्नावशेष दरबार कुरेर बसिन् ।)
