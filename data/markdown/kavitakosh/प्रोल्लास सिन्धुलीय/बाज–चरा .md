---
title: बाज–चरा
author: प्रोल्लास सिन्धुलीय
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A5%8B%E0%A4%B2%E0%A5%8D%E0%A4%B2%E0%A4%BE%E0%A4%B8_%E0%A4%B8%E0%A4%BF%E0%A4%A8%E0%A5%8D%E0%A4%A7%E0%A5%81%E0%A4%B2%E0%A5%80%E0%A4%AF
---

चरा स्वतन्त्र थियो  
चराको अनुहारमा  
कुनै माओत्सेतुङहरू थिएनन्  
कुनै कार्ल माक्र्स  
भ्लादिमिर इल्यिच लेनिन  
अथवा  
फ्रेडरिक एङ्गेल्सहरू थिएनन्  
चरासँग  
नीलो सपना चिथोरेर उग्राउने  
राता महत्त्वाकाङ्क्षाहरू थिएनन् ।  
अकस्मात् चरा पक्राउ प¥यो  
सुरक्षाको  
कथित पर्खाल नाघेर  
चारा खोज्न निस्कनुको अपराधमा  
उसका प्वाँखहरू उखेलिए  
मांसपिण्ड समान भएपछि  
चराको अवशेषलाई  
भान्सागृहमा प्रयोग गर्ने आदेश दिइयो ।  
बाजद्वारा सताइएको सानो चरा  
स्वयम्  
बाज घोषित भयो ।  
यता बाजै भनेर उसको सद्गति गरियो  
उता बाजै भनेर  
उसलाई सहिद घोषित गरियो  
चरा रातारात अमर भयो  
चरा  
मृत्युपश्चात् अमर भयो ।  
चरा स्वतन्त्र थियो  
चरासँग  
कुनै कार्ल माक्र्स  
भ्लादिमिर इल्यिच लेनिन  
अथवा  
फ्रेडरिक एङ्गेल्सका छायाँहरू थिएनन्  
चरासँग  
रातो नदीमा हाम्फालेका  
शाकाहारी महत्त्वाकाङ्क्षाहरू थिएनन् ।  
चरा स्वतन्त्र थियो  
मृत्युपछि पनि कोही  
स्वतन्त्र हुँदारहेछन् ।
