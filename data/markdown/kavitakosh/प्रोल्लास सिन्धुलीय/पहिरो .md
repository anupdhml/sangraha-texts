---
title: पहिरो
author: प्रोल्लास सिन्धुलीय
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A5%8B%E0%A4%B2%E0%A5%8D%E0%A4%B2%E0%A4%BE%E0%A4%B8_%E0%A4%B8%E0%A4%BF%E0%A4%A8%E0%A5%8D%E0%A4%A7%E0%A5%81%E0%A4%B2%E0%A5%80%E0%A4%AF
---

पहिरो गएको देशमा छु म ।  
मभित्रै पनि एउटा पहिरो छ  
त्यही पहिरोको डिलमा बसेर  
छोरी सोध्छे --  
बाबा !  
हुरीबतास भनेको के हो ?  
जबाफ अर्कैले दिन्छ --  
हुरीबतास भनेको आतङ्कको पहिरो हो नानू !  
वीरुदादा,  
जो अडिन नसकेर हराएको थियो गाउँबाट,  
त्यो भनेको के हो ?  
-- ऊ फेरि उसैलाई सोध्छे  
म भन्न सक्दिनँ--  
'वीरुदादा पहिरो थियो,  
जो भत्कियो भर्खरै'  
धन्न ! मैले भन्नु पनि पर्दैन ।  
नआएको भए ऊ  
मेरो पहिरोको डिलमा उभिन  
मलाई पनि लाग्थ्यो  
वीरु काँचो माटो थियो,  
भत्कियो होला ।  
भत्कियो होला--  
पारि गाउँको लामिछाने मेजरलाई भनेर  
रोकिदिनुस् मेरो दुर्गम--सरुवा भन्दै  
हारगुहार गर्ने मेरो गाउँको भाइ,  
जसले जाने बेलामा भनेको थियो,  
मैदानमा  
कृष्णे बरालको छोरो भेटियो भने  
के गर्ने होला हगि दाइ !  
रगत,  
सुकेपछि कालो हुँदोरहेछ  
म पढिरहेको छु उसैको रगत  
छापिएको छ कालो पत्रिकाभरि चार रङमा  
र पढिरहेको छु,  
उसको दुर्गम--सरुवा रोक्न नसक्ने  
लामिछाने मेजरको रातो सलामी ।  
पहिरो गएको देशमा छु म,  
त्यसैले भत्किरहन्छु ।
