---
title: एउटा यस्तो बिहान
author: महेश प्रसाई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%B9%E0%A5%87%E0%A4%B6_%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%88
---

हरेक बिहान यहाँ पहिरो जान्छ  
हरेक दिउसो यहाँ असङ्ख्य निर्दोषहरूको  
एउटा शोकगीत मरणासन्न हुन्छ,  
त्यसैले पहिरो गयो त के भयो  
जान देऊ,  
त्यसैले तिम्रो निर्दोषितामा  
वज्र पर्योर त के भयो  
पर्न देऊ,  
कथङ्कदाचित् शोकगीत नगाऊ  
यहाँ कसैलाई कसैको सरोकार हुन्न  
यो मान्छेको बस्ती नै उस्तो  
रोज यहाँ तिम्रो मान्छे सङ्कटापन्न हुन्छ ।  
र रोज यहाँ ससानो अपशकुनको भुइँचालो पनि जान्छ  
भुइँचालो भन्नु पनि के र  
दुर्बलहरूलाई मात्र त्रास देखाइन्छ,  
रोज यहाँ---  
कलिला आयुका समथर पर्तीमा  
निरङ्कुश बुटहरूले परेड खेलिन्छ  
निःसन्देह, निर्दोष मनका फूलबारीहरूमा  
पाषाण दुर्विचारहरूले नित्य एक पल्ट वज्र प्रहार गरिन्छ  
यसबेला, मन्दिरमा जहाँ घण्टहरू बज्नेछन्  
यसबेला पूजनहरूमा जहाँ भजनहरू गाइनेछन्  
ए कलिला आयुधहरू ।  
तिम्रो इन्साफको कुरा हुन सक्दैन,  
नेपथ्यमा जहाँ षड्यन्त्र हुन्छ--- निसाफ हुन सक्दैन  
सूत्रधार आउँछ र जान्छ  
तिम्रा कलिला मुटुहरूको संवाद  
उसले पनि गाउन र गाउन लगाउन सक्दैन ।
