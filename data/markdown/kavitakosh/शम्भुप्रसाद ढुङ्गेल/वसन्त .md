---
title: वसन्त
author: शम्भुप्रसाद ढुङ्गेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A4%AE%E0%A5%8D%E0%A4%AD%E0%A5%81%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A2%E0%A5%81%E0%A4%99%E0%A5%8D%E0%A4%97%E0%A5%87%E0%A4%B2
---

आंधीलाई चलाई अलि अलि अहिले आउँदो भो वसन्त  
झोंका ख्वाई उठायो घन गगनमहाँ गर्जिगर्जी अनन्त ।  
सारा भो बन्द खिडकी चमचम विजुली चम्किचम्की करायो  
प्यारी टाढा हुनाले चररर मन भै आज मेरा डरायो ।।१।।  
कालो आकाश सेतो विजुलि प्रिय छटा देखियो चम्कियेको  
आँधीको भारि झोका विचविच छ जहाँ मस्त भै गम्किएको ।  
झन् गर्जन्छन् गडयाङ डयाङ् गरि घन मनको आज सातो उडाई  
हा ! हा ! भै निर्दयी झैं विधि मसित दियो प्यारि मेरी चुँडाई ।।२।।  
झल्कन्छन् झल्झलाई विजुलि मन अती तडफडायेर जाने  
वर्षन्छन् मेघधारा तरतर हुनगै होश यो खैंचि लाने ।  
थर्कन्छन् दुःखि मेरा सरि मन अरुका होश सारा गँवाई  
हा ! प्यारी ! आज छाडी किन यसरि गयौ निष्ठुरी भैमलाई ।।३।।  
वर्षा तर्साइ आयो विरहरहमहाँ त्तिलाई डुवायो  
प्यारीको चन्द्रमा झै्र मुखकन यसरी याद आई गरायो ।  
झल्केका देखि विद्युत गरहरि हुनगै हाय ! आशा हरायो  
पापीले प्यारिदेखी पर गरि यसरी हाल यस्तो गरायो ।।४।।  
प्रिये ! छयौ कहाँ आज यस्ता बखत्मा  
अभागी म झैं छैन कोही जगत्मा ।  
अकेला म छू वेहिसाव् चल्छ आँधी  
गरुँ हाय ! कस्को म सम्झी समाधी ।।५।।  
उठयो मेघ गज्र्यो हरे ! मन् सताई  
लियो होश मेरो सहज्मा उडाई  
प्रिये ! भै अकेला गरुँ के म काम  
भयेको मदन्को छु नाहक गुलाम ।।६।।  
कठै ! सुन्दरी ! छाडि जाँदा मलाई  
दियो हाय ! वर्षादले नै जलाई ।  
कहाँ जाउँ कस्ले रहम आज गर्ला  
तिमीदेखि टाढा हुँदा ज्यान मर्ला ।।७।।  
अहो ! चम्कँदा आज विद्युत् गगन्मा  
नछुट्ने हरे ! गड्दछन तीर मन्मा ।  
प्रिये ! छू अकेला वह्यो जल् नयन्मा  
कसोरी डरायेर जाऊँ शयनमा ।।८।।  
(\*सूक्तिसिन्धु (फेरि), जगदम्बा प्रकाशन, २०२४)
