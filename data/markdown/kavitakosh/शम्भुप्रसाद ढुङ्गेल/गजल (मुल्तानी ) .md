---
title: गजल (मुल्तानी )
author: शम्भुप्रसाद ढुङ्गेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A4%AE%E0%A5%8D%E0%A4%AD%E0%A5%81%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A2%E0%A5%81%E0%A4%99%E0%A5%8D%E0%A4%97%E0%A5%87%E0%A4%B2
---

कटारी तिमी घस्दछ्यौ मुख लुकाई  
म बस्छु हरे ? चित्तलाई फसाई ।।  
तिमी नैन सर् मार्दछ्यौ झल्मलाई,  
म मन्लाई बस्छु निशाना बनाई ।।  
तिमी चन्द्रमा जित्तछ्यौ चंचमाई,  
म बस्छू चकोर्झै भई मन मुलाई ।।  
तिमी छौ सुधाले भरेकी तलाऊ,  
म प्यासो भई बस्तछू तड्फडाई ।।  
तिमी ठाट् गरी बस्दछ्यौ झ्याल खोली,  
म आश लिई हिंड्दछु मन् डुलाई ।।  
कहाँ छाति तिम्रो छ पत्थर सरीको,  
नरं चित्त बस्छु म हर्दम् नुहाई ।।  
हरे ! कर्म सारै अभागी हुनाले,  
प्रिय ! गर्दिनौ याद कत्ती मलाई ।।  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
