---
title: समस्यापूर्ति
author: शम्भुप्रसाद ढुङ्गेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A4%AE%E0%A5%8D%E0%A4%AD%E0%A5%81%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%A2%E0%A5%81%E0%A4%99%E0%A5%8D%E0%A4%97%E0%A5%87%E0%A4%B2
---

वचनका रचन्मा फसेको छु आज  
तिमीदेखि क्यै छैन मेरो इलाज ।  
कडा इश्कका आँचले चित्त भूटयो  
तिमी तीमि भन्दा घरैबार छूटयो ।।१।।  
मुहार्को जुहार् चम्किलो देखि आयें  
गलामा गलालाई क्यै दिन् मिलायें ।  
दिंदा मुख् फिरायेर दिल् आज टूटयो  
तिमी तीमि भन्दा घरैबार छूट्यो ।।२।।  
तिमी कस्ति हो के भयो छेड गर्ने  
लियौ चाल कुन् प्रेमिको दम् नभर्ने ।  
अकेला हुँदा चोरले चित्त लूटयो  
तिमी तीमि भन्दा घरैबार छूटयो ।।३।।  
तिमीलाई मैले दियें दिल चढाई  
तिमीले दियौ वेरहम् भै डढाई ।  
थियो प्रेम एक् त्यै पनी आज टूटयो  
तिमी तीमि भन्दा घरैबार छूटयो ।।४।।  
हिंडेको थियें प्रेमले भै दिवाना  
भुलेको थियें चाल चल्ने जमाना ।  
हरे आज झन् कर्मको हाँडि फूटयो  
तिमी तीमि भन्दा घरैबार छूटयो ।।५।।  
फुल्यो फुल भनी भैरहेको छु श्यामा  
नबोलुन कुनै पट्टु हाँगाविंगामा ।  
जुटेको थियो दिल कहाँबाट टुटयो  
तिमी तीमि भन्दा घरैबार छूटयो ।।६।।  
गलामा परेको छ आज्काल फाँसी  
नबोलने भये क्वै पनी हाय ! हाँसी ।  
नहेर्दा कलेजा भई चूर टूटयो  
तिमी तीमि भन्दा घरैबार छूटयो ।।७।।  
न खानामहाँ जान्छ मन् आजकाल  
न सुत्छू न बोल्छू म छू वेवहाल ।  
अरुको मुहव्वत् पनी आज टूटयो  
तिमी तीमि भन्दा घरैबार छूटयो ।।८।।  
गृहस्थी हुने गर्दथें खुब् इरादा  
डढें प्रेमको आँच लागेर ज्यादा ।  
कहाँतक् भनूँ आज संसार टूटयो  
तिमी तीमि भन्दा घरैबार छूटयो ।।९।।  
विधाता अती निर्दयी गर्छ काम  
भयेको छ झन् आज मैदेखि बाम ।  
बनेको थियो भाग्यको खेल टूटयो  
तिमी तीमि भन्दा घरैबार छूटयो ।।१०।।  
नगर्ने भयौ निष्ठुरी बोलचाल  
बिरानी सरी भैगयौ आजकाल ।  
यसैले भई काँच झैं चित्त टूटयो  
तिमी तीमि भन्दा घरैबार छूटयो ।।११।।  
कहाँतक् फिराऊँ वियोग्को म माला  
भयेको छु यस् चालले विध्न हाला ।  
निठुर् दैवले हाय ! सर्वस्व लूटयो  
तिमी तीमि भन्दा घरैबार छूटयो ।।१२।।  
हँसीलो मुहार् देख्न पाउन्न कैले  
सहन्छू विपत् पर्छ जो सब् करैले ।  
तिमी निष्ठुरी भैदिदा कर्म फूटयो  
तिमी तीमि भन्दा घरैबार छूटयो ।।१३।।  
लहड् गर्नु ता मर्नु भैगो मलाई  
भये फूल् पनी चित्त छाड्ने जलाई ।  
न मर्नू न बाच्नू भयी चित्त टूटयो  
तिमी तीमि भन्दा घरैबार छूटयो ।।१४।।  
अलक्ले डसायेर मेरो कलेजा  
तिमी धस्तछयौ निष्ठुरी ! आज नेजा ।  
कहाँतक् सहूँ दुष्टले चित्त लूटयो  
तिमी तीमि भन्दा घरैबार छूटयो ।।१५।।  
रहम्को तिमी नामसम्मन् नलीले  
कलेजा निकाली छिया पारिदीने ।  
भनूँ गै म कस्लाई दिल् आज टूटयो  
तिमी तीमि भन्दा घरैबार छूटयो ।।१६।।  
मलाई थियो आश भेट्घाट गर्ने  
डुली बागमा चित्तको ताप हर्ने ।  
दियौ प्यारि ! धोका विपत् आइ टूटयो  
तिमी तीमि भन्दा घरैबार छूटयो ।।१७।।  
न भेट्घाट स्वप्नामहाँ हुन्छ कैले  
गली सड्न लागीरहेछु यसैले ।  
वियोगी हुँदा ववैलिले चित्त लूटयो  
तिमी तीमि भन्दा घरैबार छूटयो ।।१८।।  
लिने रस ममाथी रती छैन मौका  
मदन्ले लगाईसकेको छ चौका ।  
दया राखि यो जोडिद्यौ चित्त टूटयो  
तिमी तीमि भन्दा घरैबार छूटयो ।।१९।।  
हरे ! बित्न लाग्यो यसैले जवानी  
घसूँ की जटा पालि ज्यूभर् खरानी ।  
थियो खप्परु त्यै पनी आज फूटयो  
तिमी तीमि भन्दा घरैबार छूटयो ।।२०।।  
(\*सूक्तिसिन्धु (फेरि), जगदम्बा प्रकाशन, २०२४)
