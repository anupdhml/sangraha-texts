---
title: मान्छेभित्रको मान्छे !
author: वसन्त चौधरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%B8%E0%A4%A8%E0%A5%8D%E0%A4%A4_%E0%A4%9A%E0%A5%8C%E0%A4%A7%E0%A4%B0%E0%A5%80
---

कति बाँकी छ क्यारे  
मान्छेभित्र मान्छे ?  
सन्त्रास झ्याँगिएको  
ओडारमात्र अघिसारी  
किन ओझेलिँदै गयो  
मान्छेभित्रको मान्छे ?  
उँभो र उँधो  
कहाँ पुगेको छैन मान्छे ?  
देउताभन्दा देउता,  
के मात्र भएको छैन मान्छे ?  
तर अगाडि भन्दै  
जति जति जान्छ मान्छे  
उति उति नै झन् झन्  
भीषणयुध्द-दुन्दुभी नजिक नजिक  
पुग्दै पुग्दै छ मान्छे !  
उफ ! सबै सबै भएर पनि  
कस्तो बिडम्बना !  
मान्छे नै भएन मान्छे !  
खुइलिँदै खुइलिँदै रित्तिइसक्यो  
मान्छेभित्र मान्छे !  
कोलाहलमय छ संसार  
मौन स्वयं पनि बीभत्स कोलाहल,  
कति कहालिलाग्दो वातावरण  
मानो निकट भविष्यमै छ  
प्रलयंकारी संहार !  
के अझै बेला भएको छैन, मान्छे ?  
कहाँ पुग्यो मान्छे ?  
ए मान्छे, अझै किन गर्दैनौ हिसाब  
कहाँ पुग्यो मान्छे ?  
मान्छेकै एकलौटी साम्राज्य न हो यो संसार ?  
तर ! कस्तो अनौठो !  
रसातल भासिँदै छ मान्छे !  
खै !  
किन यतिबिघ्न बिद्रुप हुँदैछ मान्छे !  
m&gt;
