---
title: स्मृतिमा तिमी
author: वसन्त चौधरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%B8%E0%A4%A8%E0%A5%8D%E0%A4%A4_%E0%A4%9A%E0%A5%8C%E0%A4%A7%E0%A4%B0%E0%A5%80
---

म यो एक्लासे गोरेटोमा  
तिम्रो डोब खोज्दैछु  
तिमीप्रति शंका गर्दै  
अन्जान म आफै  
मेरो दोष खोज्दैछु !  
संकीर्णताको बन्धनबाट  
आफुलाई उन्मुक्त गर्दैछु !  
एक अकिञ्चन शहरलाई जस्तै  
कयौंपल्ट भत्कायो,  
कयौंपल्ट बनायो,  
हाम्रो मायालाई  
निष्ठुर समयले ।  
तर जति नै नविकरण गरे पनि  
म्याद गुज्रिरहने लाइसेन्सजस्तो  
हामीबीचको सम्बन्ध,  
कहिल्यै भाँचिएन ।  
तिमी सीमापारि  
म सीमावारि  
तैपनि सगोलै छ  
भूगोलजस्तो,  
हाम्रो सम्बन्ध !  
कहिल्यै मेटिएन ।  
सपनालाई जस्तै  
छेक्न सक्दैन, कसैले,  
कसरी पुर्न सकोस्  
अनुभूतिको गहिराइ -  
तिम्रो मेरो अभिन्नतालाई कसैले ?  
तिम्रो अँगालोको न्यानोपन पनि  
खोस्न सकोस् नै कसरी, कसैले ?  
किन कि मलाई थाहा छ -  
त्यसको न्यानोपन  
आगोभन्दा पोल्दो हुनेछ  
निश्चल पनि कसैलाई !  
आज पनि म  
मिलन पछि छुट्टिने  
अनि फेरि भेटिने  
त्यही दोबाटोमा  
तिमीलाई खोज्दैछु ।  
हामीबाट खोसिएको  
पदचापलाई  
स्मृतिमा गुन्जाएर  
तिमीसँग एकतमास  
डोरिंदैछु,  
तिम्रो अस्तित्वलाई  
अनन्त अनन्तकालागि  
आफ्ना धमनिमा बग्ने  
रगतको कणकणमा भर्दैछु !
