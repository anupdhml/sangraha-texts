---
title: जिउनुको सास तिमी मेरो
author: वसन्त चौधरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%B8%E0%A4%A8%E0%A5%8D%E0%A4%A4_%E0%A4%9A%E0%A5%8C%E0%A4%A7%E0%A4%B0%E0%A5%80
---

जिउनुको सास तिमी मेरो...  
उदास उदास यो साँझ  
तिम्रै याद बनी दर्किंदैछ  
अनुरक्ति पनि विरक्ति जस्तो  
मुटुभरि चर्किंदैछ ।  
सपना त देख्छु, तर  
सान्त्वना पाउँदिनँ  
शीतल शीतल जूनले पनि  
आगोभन्दा पोल्छ भित्र  
तरै पनि यो मन मेरो  
तिमीलाई पर्खिंदैछ ।  
यस्तो लाग्छ,  
गैसकेको सास मेरो  
फर्किंदैछ  
मात्र तिम्रो सम्झनाको  
स्पर्श पनि कस्तो अहो !  
नयाँ जीवन भई मेरो  
तनमनभरि बर्सिंदैछ ।
