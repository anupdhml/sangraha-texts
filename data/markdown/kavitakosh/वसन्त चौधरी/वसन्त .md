---
title: वसन्त
author: वसन्त चौधरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%B8%E0%A4%A8%E0%A5%8D%E0%A4%A4_%E0%A4%9A%E0%A5%8C%E0%A4%A7%E0%A4%B0%E0%A5%80
---

विचित्र छ अक्षरको बगैचा !  
पल्लबितै नभए पनि बोट,  
ग्रीष्मको आगोमा  
हाँस्दै टुप्लुकिन्छ वसन्त,  
जाडोको कहालिँदो कठ्याँग्रो नै चिरेर  
प्रकट हुन्छ,  
अनायास वसन्त !  
अनेक भए पनि ऋतुको नाम,  
साँझ-बिहान कुनै पनि याम  
लाग्दै गर्छ यो बगैचामा  
वसन्तको मेला  
अनन्त अनन्त !  
कस्तो मिठोपन !  
संजोगको हाँसोमा भन्दा  
विरहको आँसुमा  
झन् झन् मधुमय हुँदोरहेछ  
वसन्त !  
यदाकदा  
आँधीहुरीको  
प्रलयँकारी बबन्डरमा पनि  
झस्काउँदै  
तडितको रूपमा  
तडकारिन्छ वसन्त !  
यौटै छ ढुकढुकी,  
मेरो अन्तस्करणको -  
समाधिस्थ योगीको दिव्य मस्तकतुल्य  
वसन्तमय होस् यो बगैचा -  
यो अक्षरको बगैचा -  
जगाउँदै जीवन-जगत्  
किट-पतंगपर्यन्त  
पल-प्रतिपल  
अविरल, अविराम !  
अनन्त ! अनन्त !!
