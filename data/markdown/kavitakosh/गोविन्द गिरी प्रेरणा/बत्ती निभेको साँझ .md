---
title: बत्ती निभेको साँझ
author: गोविन्द गिरी प्रेरणा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%B5%E0%A4%BF%E0%A4%A8%E0%A5%8D%E0%A4%A6_%E0%A4%97%E0%A4%BF%E0%A4%B0%E0%A5%80_%E0%A4%AA%E0%A5%8D%E0%A4%B0%E0%A5%87%E0%A4%B0%E0%A4%A3%E0%A4%BE
---

बत्ती निभेको साँझ !  
आफ्नो बचेरालाई  
सर्पले आहारा बनाएर  
रित्तो पारेको गुँडमा  
टामाटुमी परेका  
ढुक्कुरका जोडीको  
उदास आँखाजस्तो  
बत्ती निभेको साँझ ।  
गाउँदा गाउँदैको गीत  
ओठबाट झरेर  
आँसुझैं तप्केको  
र मुस्कान हराएर  
कलेटी परेको  
सान्नानीको ओठ र आँखाझैं  
गहिरो र उदासउदास  
बत्ती निभेको साँझ ।  
सबथोक  
समाप्त हुन्छ एकदिन  
सुख-दुःख  
यो जिन्दगी  
यो जिन्दगीका आरोह-अवरोह  
त्यही सोचेको क्षणझैँ  
उद्धिग्न  
अपसोसको पोका  
दृष्टिभरि बिछ्याएर  
वषर्ा हुनुअघिको आकाशझै  
बत्ती निभेको साँझ ।  
कर्‍याङकुरुङहरू  
परदेश लाग्दा  
तिनै कर्‍याङ्कुरुङसित मिसिएर  
परदेश जाने चाहना बटुलेका  
तम्मे ढुक्कुरले  
परदेशबाट तिनै कर्‍याङकुरुङ  
स्वदेश फर्केको देखेपछि  
झल्याँस्स ब्यूँझेर  
आफ्नो चाहना नपुगेको  
दुर्भाग्यका निम्ति  
दुःखी र उदास भएको क्षणझैँ  
बत्ती निभेको साँझ ।  
बत्ती त निभ्छ बल्छ  
जिन्दगी निभेपछि  
फेरि बल्दैन  
रातको प्रहारपछि  
दिनझैँ उदाउँदैन  
कसको हातमा छ  
जिन्दगीको बत्ती  
क्यै थाहा छैन  
त्यही अज्ञानताको  
कालो ओडारभित्र  
घाम छल्न पसेको  
थकित पथिकझैँ  
बत्ती निभैको साँझ ।
