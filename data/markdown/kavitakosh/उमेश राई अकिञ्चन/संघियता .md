---
title: संघियता
author: उमेश राई अकिञ्चन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B0%E0%A4%BE%E0%A4%88_%E0%A4%85%E0%A4%95%E0%A4%BF%E0%A4%9E%E0%A5%8D%E0%A4%9A%E0%A4%A8
---

शासक  
तिमीलाई घडि मनपर्छ वा समय ?  
शासक  
तिमीलाई फूल चाहिन्छ कि माली ?  
भन  
तिमीलाई  
मेरो कविताको  
कस्तो हरफ मनपर्छ ?  
तिम्रो अनुहारजस्तो  
वा  
भोको नाङगो नेपालीजस्तो ?  
आहाराको खोजीमा  
प्रत्येक बिहान बाँसझ्याङबाट  
उडिरहेका बकुल्लाझै  
दिनहुँ  
तेस्रो विश्वको  
पासपोर्ट बोकेर  
उडिरहेछन् हजारौं मदनहरू  
उस्तै छ कर्णालीको कछाड  
उस्तै छ कालापहाड जानेका कहानी  
चुनावी नारामा  
धेरै पटक सुनियो  
उस्तादले गाएको  
राष्ट्रवादको गीत  
र  
देखियो धेरै--धेरै  
काचुली फेर्नेहरूलाई  
सिँहदरबार छेउ  
हामीलाई मनपर्देन  
कालो जुत्तामा उभिएको मान्छे  
कालो घोडा चढेको सालिक  
अनि  
बिरूपाक्ष भन्दा  
कुरूप बनाइएको  
कालो काठमाडौं  
हामीलाई फर्काइदेउ  
हाम्रो सानो संसार  
हामी तराइको घुङी र सिपीले बाँचौला  
हामी पहाडको चण्डि र भैलीमै रमाउला  
हामी कर्णालीको कछाड नै लगाउँला  
हामी हाम्रै आँगनको फूल बनौला  
हामी हाम्रै माटोको माली बनौला ।
