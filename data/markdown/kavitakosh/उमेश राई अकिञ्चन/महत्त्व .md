---
title: महत्त्व
author: उमेश राई अकिञ्चन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B0%E0%A4%BE%E0%A4%88_%E0%A4%85%E0%A4%95%E0%A4%BF%E0%A4%9E%E0%A5%8D%E0%A4%9A%E0%A4%A8
---

बार्दलीमा बसेर  
खोकिरहेको बृद्ध मान्छे  
सोच्दो हो  
किताबका भारी बोकेर  
सिमाना काटेका छोराछोरीहरू  
धर्तीको  
कति नं. अक्षांश र देशान्तरमा  
सपनाका गलैचाहरू बुनिरहेका होलान् ?  
कुनै अधबैंसेलाई  
कतै बसमा, माइक्रोमा, टयाक्सीमा वा  
हिँड्दा हिँड्दै शहरका अनाम गल्लीहरूमा  
आˆनो यौवनका दिनहरू  
फर्केलाझैं बनाइदिने  
पुराना दिनका गीतहरू  
झट्ट सुन्दा  
आˆनो शरीरमा दौडिरहेको रगत पनि रोकेर  
दाँज्न मन लाग्दो हो  
मध्यान्हपछि  
सानो अझ सानो हुँदै  
श्रीमतीको निधारमा अट्ने  
टीकाजत्रो घाम  
स्वार्थी प्रेमीको नाममा  
पहाडजत्रो आँसुको ढिक्का झार्दै  
त्यो बटुवा  
ओझेल पर्दो हो  
वारि डाँडाबाट पारि डाँडातिर  
भागिरहेको बतासभन्दा छिटो, र  
सोच्दो हो  
गमलामा संसार देख्नेलाई  
मीठो लाग्दैन सायद  
जङ्गली फूलको सुवास ।
