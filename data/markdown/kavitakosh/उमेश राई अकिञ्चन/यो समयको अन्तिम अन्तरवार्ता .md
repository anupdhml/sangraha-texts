---
title: यो समयको अन्तिम अन्तरवार्ता
author: उमेश राई अकिञ्चन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B0%E0%A4%BE%E0%A4%88_%E0%A4%85%E0%A4%95%E0%A4%BF%E0%A4%9E%E0%A5%8D%E0%A4%9A%E0%A4%A8
---

फेरि पुग्नुछ मैले  
पुग्न नसकेको गन्तब्य  
नसोध मलाई  
कति लामो छ  
प्रधानमंत्रीको जुँगा  
वा  
भर्खरैं पेट्रोल पम्पमा राखिएको  
गाडीहरूको लश्कर  
नसोध मलाई  
कति भयानक हुनसक्छ प्रतीक्षा ?  
बरु सोध्नु  
यो हावा र पानीको लागि  
कत्ति खाइयो  
पुलिसको डण्डा  
अश्रुग्याँस  
अनि  
कत्ति पटक सुतियो  
हिरासतको चिसो क्षिडी  
नभन मलाई  
तिम्रो चिम्सा आँखाभरि  
सुहाउँदैन  
यो  
कुर्सीको सपना  
म  
केवलकारका पाइलाहरूले  
कोर्न चाहान्छु  
अग्लो अति अग्लो  
पहाडजस्तो नाम  
भदौंको घाम  
र  
बेरोजगार हुनुको पीडाले  
उसैंगरी पोलिरहदा  
कहिलेकाहीं यस्तो लाग्छ  
मानौं  
धन नभएको प्रेमी  
र  
देश नभएको शरणार्थी  
दुवैं हुँ म  
जहीँतहीँ  
बजिरहेको बेला  
संघियताको संगित  
अनि  
गणतन्त्रको गित  
अन्तिम पटक  
फेरि पनि  
नसोध  
गणतन्त्र  
राम्रो कि राजतन्त्र ?  
भर्खरैं अफ लाइन भएकी  
प्रेयसी  
र  
राष्ट्रको नाममा सम्बोधन सकेका  
राष्ट्रपतिको अनुहार  
उस्तै‌-उस्तैं  
प्यारो लाग्छ मलाई ।
