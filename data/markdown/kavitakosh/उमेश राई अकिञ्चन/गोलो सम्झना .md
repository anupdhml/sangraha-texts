---
title: गोलो सम्झना
author: उमेश राई अकिञ्चन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B0%E0%A4%BE%E0%A4%88_%E0%A4%85%E0%A4%95%E0%A4%BF%E0%A4%9E%E0%A5%8D%E0%A4%9A%E0%A4%A8
---

मसँग  
गिटारको खोलमात्र छ  
गिटार  
र  
गिटारको आवाज  
तिमीसगै कहाँ..... कहाँ......  
यो  
बर्षको समय  
बगिरहेको बाग्मती जस्तो  
धमिलो आँसु झँर्दै  
परिरहेछ झरी  
म  
तिम्रो सम्झनाको सप्कोले  
ढाकीरहेछु रातो गुलाफ  
कालो सेतो खुइलिदै गएको  
जेब्रा क्रसमा  
एक्लै छु  
कुनै क्याफेको  
टेवल नं. २ मा  
तर  
सँगै बसेको छ  
तिम्रो सम्झना  
कालो कोकको बोतलमा पनि देख्छु  
तिम्रै अनुहारको गोरो झझल्को  
कहाँ सँगै छैनन् सम्झनाहरु ?  
यो सिहदरबारको  
फराकिलो गेटदेखि  
त्यो सुदूर गाँउको  
केरा झ्याङसम्म  
अझैपनि  
कुनै पहाडि बाटोमा  
गुड्ने गाडीको पछाडि झुण्डिएको  
गाउँले मान्छे वा उसको छाँयाँसरी  
झुण्डीदै झुण्डीदै पछ्याइरहन्छ किन ?  
तिम्रो एक अँगालो अनुहार  
चित्रकारको आलो पेन्टिङ जस्ता  
भर्खरै देखिएको छ  
कोपिला इन्द्रेणी  
आकाशमा  
त्यो इन्द्रेणीमुनि  
तिमीलाई सम्झेर लेख्दा  
किन काम्छन् मेरा हातहरू  
सायद  
माइकल ज्याक्सनको  
मृत्यूझैं  
दुःखे मेरा औंलाहरू  
यहिनेर हो यहिनेर  
बच्चाले हिर्काएको फुटबलजस्तो  
पुग्न नसकेर टाढा  
रोकिएको थियो  
हाम्रो गोलो यात्रा ।
