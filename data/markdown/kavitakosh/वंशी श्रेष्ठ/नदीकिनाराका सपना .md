---
title: नदीकिनाराका सपना
author: वंशी श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%82%E0%A4%B6%E0%A5%80_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

इन्द्रावती र सुनकोशी--किनारमा खेल्दै,  
किताबहरू ठूलो ढुङ्गामाथि राखेर---  
स--साना ढुङ्गाहरू नदीमा फ्याँक्दै गरेका  
अनि कागतका नाउहरू पानीमा बगाउँदै  
यी स--साना बालबालिकाहरू  
के--कस्ता सपना हुर्काइरहेछन् होला ।  
तर यसो हेर्दाः  
नाङ्गै खुट्टा र अर्धनग्न यी निर्दोषहरू  
अहिले आफ्नै परीलोकमा खेल्दै छन् होला;  
नक्षत्रयुद्ध--नीति र शान्तिक्षेत्रका कुरा छाडौँ;  
भरे--भोलि के सिक्ने भनी चिन्ता नभएका यिनलाई  
महान् आकाङ्क्षाका कल्पना त  
अम्बरजस्तो विशाल,  
अनि अवनीजस्तो कल्याणकारी लाग्लान्।  
नदी र जङ्गलका किनारैकिनार त  
ध्रुव र बुद्ध पनि हुर्केका थिए,  
नदी तथा वनपाखाका किनारवरपर नै त  
   
सन्त ददामी र जिजस हुर्केका थिए,  
अशोकको समर्पण--चिह्रन--- लुम्बिनी,  
अलेकज्यान्डरको समर्पण--चिह्रन--- ददामी;  
तर मानिसहरू इतिहास पढ्दा  
अशोक र अलेकज्यान्डरका समर्पणहरू बिर्सन्छन्,  
 हो, यी दुवैलेसमर्पण गरेका थिए;  
आ--आफ्ना महत्वाकाङ्क्षाहरू पूर्ति गर्न नसकेर ।  
महानताका कल्पनाहरू साकार गर्न नसकेर ।  
नदीको त बग्ने धर्म हो--- बगिरहन्छ,  
 त्यसरी नै सूर्य उज्यालो दिइरहन्छ,  
अनि पृथ्वी, दिनरात बनाई उर्वरा भइरहन्छिन्  
केवल कल्याणका लागि,  
उत्सर्ग र समर्पणमा को रित्तिएका छन् र ?  
तर घात गर्ने तरबारका अस्तित्व हराउँछन्;  
अर्धनग्न यी निर्दोषहरूका सपनालाई आघात गर्दा,  
कति स्वतन्त्रताले उल्लासमा खेल्दै छन्।  
नदीकिनारामा तथा जङ्गलका कान्लाछेउ  
यी स--साना बालबालिकाहरू ।  
यसरी नै सुदिमा गावा र तेम्जकिनारमा  
मेरा पाइलाहरू पर्दा---  
त्यहाँ पनि खेलिरहेको देखेँ:  
यस्तै स--साना बालबालिकाहरू  
आ--आफ्ना सपनाका चित्रहरू बुनेर ।  
हामी त हुर्किसकेका छौँ---  
तर पनि हामीले बाटो बिराएका पनि हुन सक्छौ";  
केही दर्शन राम्ररी बनाएका पनि हुन सक्छौ";  
तसर्थ नदीमा स--साना ढुङ्गाहरू फ्याँक्दै खेल्नेहरू,  
अनि कागतका नाउहरू पानीमा बगाउँदै खेल्नेहरूका---  
सपना र मुस्कानहरूलाई फक्रन दिऊँ।  
हामीले पनि त खेलेका थियौँ, यसरी नै---  
नदीकिनार र जङ्गलका कान्लाहरूमा ।
