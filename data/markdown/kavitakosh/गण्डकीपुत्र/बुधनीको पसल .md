---
title: बुधनीको पसल
author: गण्डकीपुत्र
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A4%A3%E0%A5%8D%E0%A4%A1%E0%A4%95%E0%A5%80%E0%A4%AA%E0%A5%81%E0%A4%A4%E0%A5%8D%E0%A4%B0
---

जीबनजस्तै भारि छ  
टाउकाको ढाकी  
निधारमा उम्रिएको छ सीम  
अनुहारमा देखिन्न पीडाका छायाँहरु  
मानौ बुद्धत्व प्राप्त गरेकी छ उसले  
ढाकी टाउकोमा लिए पछी |  
यहि ढाकीमा अटाएको छ  
चाडबाड आए जस्ता परिबारका खुशीहरु  
छोराको स्कुल फीस  
कुनै पार्टीको झण्डा हल्लिएझैं  
यहीं हल्लदै छ छोरीको घाँघर  
नदीले सन्नाटा भत्काए जस्तो  
सुसाई रहने सासुको औषधि  
र साझँमा बाल्ने टुकीको उज्यालो  
यहि ढाकीमा सुरक्षित छ |  
यो ढाकी कुशल पाइलटलेझैं  
सकुसल अवतरण गर्नु छ बुधहाटमा  
बिस्कुन फिंजाएझैं फिजाउनु छ सपना  
एकछिन हराएर आफैंलाइ  
बेच्नु छ आठ के.जी.भिंडी  
कुनै विख्यात शाकाहारी डाक्टरलेझैं  
लौकाको महत्ता दर्साउँदै  
ग्राहकलाई जिम्मा लगाउनु छ  
छ जोर लौका  
सिङ्गो टिक्न र बिक्न नसक्ने  
राजनीतिक दल जस्तो  
टुक्रा टुक्रा पारेर बेच्नु छ चारवटा फर्सि |  
त्यसो त फरासिली हुनु छ ग्राहकका सामु  
बिर्सनु छ जीवनबाट भाग्न तम्तयार सासु  
बिर्सनु छ ,नाङ्गो ढाक्न लुक्दै हिडी रहेकी छोरी  
प्रतेक साझँ रुटिन जस्तो भएर आउने  
मातिएको लोग्नेको गालि र पीटाई |  
र मुस्कुराउनु छ बुधनगरकी बुधनीले  
पसलमा सामान रहुन्जेल |
