---
title: उद्घोष
author: सीमा आभास
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%80%E0%A4%AE%E0%A4%BE_%E0%A4%86%E0%A4%AD%E0%A4%BE%E0%A4%B8
---

तपाईंले लेखेको किताब  
तपाईंको विद्वत्ता, दर्शन र अध्यात्म मै हुँ  
मै हुँ यो सभ्यताको धरोहर  
तपाईंको सभ्य शैली  
मन्त्र जस्ता तपाईंका पवित्र वाणी पनि मै हुँ ।  
तपाईंको निन्द्रा र सपना  
ध्यान, जप, तप मै हुँ  
म नै हुँ तपाईंको नग्नता छोप्ने बस्त्र  
तपाईंको अहंको सुरक्षाकवच  
तपाईंलाई आराम दिलाउने घर ।  
तपाईंभित्र हुर्हुरिने रीसको फिलुङ्गो म हुँ  
तपाईंभित्रको भयंकर शैतान पनि म हुँ  
इष्र्या र जलनले डामेको तपाईंको मस्तिष्क म हुँ  
म नै हुँ तपाईंको मुटुभित्रको ढुकढुक  
तपाईंको रगतभित्रको नदी  
म नै हुँ तपाईंको प्राण ।  
तपाईं जे--जे हो त्यो सबै म हुँ  
म जे--जे हुँ तपाईं कुनै पनि हैन  
र  
म जे--जे हुइनँ त्यो पनि सबै म हुँ ।  
तपाईं जहाँ--जहाँ उभिनुहुन्छ  
त्यहाँ--त्यहाँ म थेगिदिन्छु तपाईंका पैताला  
म जहाँ--जहाँ उभिन खोज्छु  
त्यहाँ--त्यहाँ तपाईं भसाइदिनुहुन्छ मैले टेक्ने जमीन ।  
तपाईंको सभ्यताको कठपुतली  
तपाईंको अध्यात्मको भ्रम  
तपाईंको नैतिक धरोहर  
यी सारा साराबाट आजित छु म ।  
तपाईं नहुँदै पनि फेरेको छु सास मैले  
हिंड्न सक्छु म आफ्नै पैतालाले  
आफैं पुछ्न सक्छु पसिना आफ्नो  
उद्घोष गर्छु  
नसामा धुकधुकी ब्यूँताएर  
उतार्नेछु अब मेरो खाँट्टी रुप ।  
तपाईंको चेतना जगाउने ज्योति पनि मै हुँ  
तपाईंको शरीर बँचाउने आत्मा पनि मै हुँ ।  
अब भन्नुस् जीवित तपाईं हो या म ?
