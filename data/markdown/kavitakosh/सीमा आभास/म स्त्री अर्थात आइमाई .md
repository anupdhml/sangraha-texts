---
title: म स्त्री अर्थात आइमाई
author: सीमा आभास
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%80%E0%A4%AE%E0%A4%BE_%E0%A4%86%E0%A4%AD%E0%A4%BE%E0%A4%B8
---

युगैपिच्छे तिमीलाई प्रेम गर्नै जन्मिएकी म ।  
तिमीले खसालेका छायाहरु मन पराउँछु  
तिमीले छोडेको स्वास पिउँछु  
तिम्रो धोद्रो ध्वनी छोएर  
तिम्रा आँखाभित्र डुल्दैडुल्दै अमर गीत गाउँछु ।  
तिम्रा आँखीभौँमा उभिएको देख्छु पुरानो सभ्यता  
म भिज्दा, तिम्रा छातीका रौँहरुमा घरको छानो देख्छु  
तिम्रा दाह्रीजुंगामा म यस्तो जादुको हतियार देख्छु  
जस्ले आकासलाई पनि दुइ फ्याक बनाइदिनसक्छ  
त्यहि चिराबाट म आफूलाई सिँगो उभ्याएर  
ए पुरुष ! तिमीलाई साँच्चै प्रेम गर्छु ।  
पैतालाले चेपेर तिम्रा संवेदनाहरु किचिनँ  
तिम्रो जिन्दगी टेक्तैटेक्तै हिँडिनँ कहिल्यै  
धुवाँ उठाएर तिम्रो बाटो छेकिनँ कतै  
तिमी मान्छे हुँदा म इश्वर बनिनँ  
तिम्रा देउताहरुसँग पनि, कस्सम बोलेकी छैन ।  
तिम्रो हात समाएर नदीको किनारैकिनार  
प्रेमगीत गाउदै हिँड्ने तृष्णा अझै बाँकी छ  
तिम्रो बलियो सौन्दर्य मेरा परेलामा उनेर  
माला बनाउने रहर गुटमुटीरहेकै छ ।  
नमार मलाई, यो सृष्टिको भ्रुण म  
तिम्रा रगतका थोपैपिच्छे बगेकी छु  
तिम्रो शरीरभित्रको हड्डि भएर उभ्याइदिएकी छु तिमीलाई  
मेरो निरक्षर शरीरलाई कलम बनाएर तिमीलाई लेखिइरहेकी छु ।  
नदीले इन्द्रेणीलाई नुहाएझैँ  
तिमीलाई प्रेमले रंगीन नुहाइदिन्छु  
अनेकौँ प्रेमावतारको एक अवतारी म  
प्रेमको खातिर, सिर्फ एकपटक  
मैले जन्मनुछ तिम्रो पुरुष गर्भबाट ।  
मलाई माटो बनाउ या ढुंगा  
पानी बनाउ या हावा  
बोक्सी बनाउ या देवी  
म स्त्री अर्थात आइमाइ  
सदियौँदेखि तिमीलाई प्रेम गरीरहेकै छु ।
