---
title: काठमान्डूप्रति
author: सीमा आभास
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%80%E0%A4%AE%E0%A4%BE_%E0%A4%86%E0%A4%AD%E0%A4%BE%E0%A4%B8
---

काठमान्डू छिरेपछि स्वयम्  
काठमान्डू बन्न खोज्छ मान्छे ।  
चोभार थुनेर पौडिन खोज्छ,  
सक्तैन महाराज बन्न खोज्छ, बन्दैन  
आफूले थेगेको आकाश हेर्छ, जमिन  
हेर्दैन  
विक्षिप्त हुन्छ र  
काठमान्डूको नाकैमा  
उभिएर  
गर्छ सत्तोसराप ।  
आफ्नो उचाइ नाप्छ  
धराहरासँग  
रानीपोखरीमा पहिचानको  
गहिराइ  
खोज्छ  
यहाँका साँघुरा गल्लीभन्दा असरल्ल  
आफ्नै  
सपनाका खोँचमा चेपिएपछि  
तथानाम गाली गर्छ।  
गाली गर्ने देखेर लाग्छ,  
काठमान्डू एउटा कुख्यात  
अपराधी हो ?  
आफ्नै स्वाभिमानले  
उँचो बाँचेको यसले  
न कसैलाई बोलाउँछ,  
न त किन  
आयौ भनेरै सोध्छ  
न कसैलाई घोक्र्याउँछ,  
न माग्छ कसैसँग भिख,  
न रुन्छ  
कसैको काखमा घोप्टो परेर ।  
गाली गर्नेहरूको  
केवल एउटै  
ध्याउन्न हुन्छ  
पशुपतिकै आशीर्वादले  
सिंगो काठमान्डू बन्ने  
स्वयम्भूका आँखाभित्र  
काठमान्डू  
देखिने  
आफू दरबार उभिने  
सिंहदरबार हुने र सलाम खाने।  
काठमान्डू !  
टाउकोमा मुड्कीले ठोके पनि चुप  
लाग्छ  
घनले फुटाउन खोजे पनि बज्र  
बन्छ  
काखैमा कुल्चिँदा पनि  
सहिरहन्छ।  
काठमान्डूले अब त  
आखा खोले  
हुने !  
बूढानीलकण्ठलाई उभ्याएर  
बिरुपाक्षलाई हिँडाएर  
उन्मत्त भैरवलाई नचाएर  
कलिलाई जमिनबाट तत्काल  
निकालेर  
हजार मन्दिरबाट  
देवदेवीलाई  
खुल्ला मैदानमा डाकेर  
काठमान्डूले अकाट्य  
प्रतिउत्तर  
बोले हुने !  
देख्नेहरुले बुझून् !  
गालीले भत्किँदैन काठमान्डू  
काठमान्डू भत्किन भत्किनुपर्छ  
नव--काठमान्डू ।  
पराजित ठान्नेहरूले बुझून् !  
काठमान्डूको काँध  
चढ्दैमा  
काठमान्डू बन्न सक्तैन  
मान्छे ।
