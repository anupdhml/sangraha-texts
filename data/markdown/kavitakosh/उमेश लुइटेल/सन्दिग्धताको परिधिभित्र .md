---
title: सन्दिग्धताको परिधिभित्र
author: उमेश लुइटेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B2%E0%A5%81%E0%A4%87%E0%A4%9F%E0%A5%87%E0%A4%B2
---

अनिमेष दृष्टिहरु उमेश लुइटेल  
क्षितिजसम्म नपुग्दै टक्क रोकिन्छन्  
धूवाँजस्ता जलकणका पर्दाको अवरोधमा ।  
आर्द्रता बोकेर हावा सुइँय्य चल्यो  
ठिङ्ग समकोठ उभियो मेरो छाया ।  
मनमा सौहार्द र सहानुभूतिका उत्तोलक दबाउँदै  
म मूक हेर्न खोज्छु  
वरपरका कोपभाजित दृश्यहरु ।  
धुमिल मुद्रामा निराशाका आभा चम्काउँदै  
आकाशले एक दृष्टि शान्त तलाउमा चिहायो  
आश्चर्य ! तारा र जून प्रतिबिम्बित थिएनन् पानीमा ।  
गुलाफ पूर्णिमाको अस्तित्वमा  
तेजाब घोलिएको आभास सोच्दै  
सिरेटो परिवेष्टित मुटुहरु चल्छन्  
ढुकढुक, मन्दमन्द स्वरसहित ।  
बाक्लिरहेको तुसारो क्षेत्रबाट  
आवाज उब्जियो उस्तै  
निमोठिएका आशाका मुनाहरु  
एकीकृत विज्ञप्ति उद्धृत गर्छन्  
अचानक संवाहक बन्दै शीतलहर व्याप्त हुन्छ  
पूर्ववत् भइरहन्छ वातावरण ।  
अर्कै आकाशको ग्र्याण्ड डिजाइन उद्घोष गर्दै  
टुक्रिन्छन बादलहरु यत्रतत्र  
म मन मस्तिष्कमा सन्त्रासका बीज रोप्दै  
चन्द्रमा र तारा खोजिरहन्छु ।  
हावा फेरी सुइँय्य चल्यो  
म थरथरी काँप्दै  
मेरो अनि हाम्रो आकाश  
गुमाइरहन्छु क्रमश: क्रमश : ।
