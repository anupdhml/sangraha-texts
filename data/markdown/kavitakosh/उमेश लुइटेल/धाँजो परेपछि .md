---
title: धाँजो परेपछि
author: उमेश लुइटेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B2%E0%A5%81%E0%A4%87%E0%A4%9F%E0%A5%87%E0%A4%B2
---

बिहानी यस्तरी उदायो उमेश लुइटेल  
शीत छरिए झैँ  
आँसु छरियो पातपातमा ।  
क्रोधी हावाका सिठ्ठीहरु  
घात नचाउँदै बजे  
हावा सिर्फ बह्यो  
स्पर्श गरेन ।  
मनको एकान्त प्रदेशमा  
निर्जनताका धुन उब्जिए  
चूर्णित आशहरु  
काँडेबारमा रोपिँदै ढुङ्गे भित्तामा बज्रिए  
दलदलमा सुखका स्मृति बटुल्दा बटुल्दै  
हराए हार्दिकताका लालीगुराँसहरु ।  
अनियन्त्रित वायुले  
माथि/तल तरङग्यायो वर्तमानलार्इ  
परिणाममा सन्नाटका मूर्तिहरु राखेर यत्रतत्र  
ध्रुवतारा झैँ एक्लियो समय ।  
हर्ष हिउँ जस्तै जमेपछि  
कालो पर्दा ओढेर मनको झ्याल  
जडमा परिवर्तित हुँदै  
केवल तमासा भैरह्यो ।  
उज्यालोको प्रतीक्षामा व्यग्र मुटु  
अँध्यारोको छाता ओढ्दै  
मूर्तिवत् ठडिरह्यो ।  
भोलि र भविष्य डामियो  
तातो फलामबाट ।  
स्नेह बन्दी हुँदै  
सन्देहमा ढुकढुकीयो  
अविरल विषाक्त विकिरण थापेर थाप्लामा  
उल्लासको क्रिस्टल चालरहित निर्जीव भैरह्यो ।
