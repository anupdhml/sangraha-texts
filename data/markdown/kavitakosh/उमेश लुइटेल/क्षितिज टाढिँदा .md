---
title: क्षितिज टाढिँदा
author: उमेश लुइटेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B2%E0%A5%81%E0%A4%87%E0%A4%9F%E0%A5%87%E0%A4%B2
---

प्रिय मित्र अहिले म  
त्यही बाँसझ्याङको परिधिमा छु  
जहाँ हामी खेतका डल्लाका गजुरमा  
कलिला पाइतालाले टेक्तैटेक्तै  
पटयाँसको फिरफिरे बनाउँदै घुमाइरहन्थ्यौँ ।  
हावा हामीलाई छक्याउँदै  
चारैदिशा घुमाइरहन्थ्यो  
र हामी हजुरआमाले पोल्टाबाट दिनुभएको  
काल्चीमिस्री चुस्तैचुस्तै  
फिरफिरेको स्टेरिङ घुमाएर  
डाँडाखेतका आलीआली कुदिरहन्थ्यौँ ।  
हामी आकार र छायाजस्तै थियौँ  
हाम्रो क्षितिज र हामी  
जीवन र श्वासजस्तै थियौँ  
स्वर्णिम थियो हाम्रो बालापन  
अपरिमेय अनुपम थियो प्रकृतिसँगको त्यो नाता ।  
तर तिमी छैनौ अहिले  
सोचमग्न छु  
दूर क्षितिजसँगको तिम्रो मोहले  
कतै आफ्नै क्षितिज टाढिएको त छैन् ?  
यतिखेर म डाँडोखेतमा उभिएर  
मनको सागरमा सम्झनाका लहरहरूको चोट गनिरहेछु  
गरागरामा तिम्रै प्रतिकृति खोजिरहेछु ।  
यस अर्थमा कहाँ कम छ र  
तिमी टाढा हुँदाको दुःख  
आफ्नै मुटु काटिएको पीडाभन्दा ।
