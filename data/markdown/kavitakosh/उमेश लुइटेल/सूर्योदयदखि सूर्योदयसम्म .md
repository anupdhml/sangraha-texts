---
title: सूर्योदयदखि सूर्योदयसम्म
author: उमेश लुइटेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B2%E0%A5%81%E0%A4%87%E0%A4%9F%E0%A5%87%E0%A4%B2
---

मिर्मिरे चिप्लिएकै थिएन  
अँध्यारो च्यातिएकै थिएन  
यसबेलै शीतलताविहीन हावा चल्यो मुटुको दलानमा ।  
आँखा अगाडि मान्छेका जुलुस  
कङ्क्रिट वर्तमानको रेखाङ्कन कोर्दै बढिरहन्छन् ।  
शरीरहरु आँखा मिच्दै  
चौरस्ता र सडकबाट ब्यूँझन्छन्  
भोक चपाएर रातभर  
हुरीले हल्लाएको पोथ्रोजस्तै हल्लिन्छन् छायाहरु ।  
धूनी तापेर आफ्नै जीवनको  
फूल फुल्दै नफुल्ने बोटमा अनूदित जीवनलाई  
मृत्यु आमन्त्रण गर्छ  
आनन्द र मुक्तिका लागि  
साँच्चै नै,  
विपन्नताको बस्तीमा प्रसिद्ध छ मृत्यु ।  
प्रकाश कज्याउने  
ब्ल्याकहोल झैं भैदिन्छ यो बेला पनि  
अनि विरानिन्छन् विश्रान्तिका चौतारीहरु ।  
पुलकित विलोम आकृति बौक्दै पाइला चलिरहन्छन्  
क्लोनिङ् भैरहन्छन् दु:ख र अभावका सुस्केराहरु ।  
यत्तिकैमा घाम रातो भयो पर अस्ताचलमा  
अब सन्ध्याको गर्भमा यात्रा हुनेछ  
र क्रमश : आउने रातले  
एउटा लस्त प्रतिमा छोपिरहेनछ ।
