---
title: नयाँ साल
author: उमेश लुइटेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B2%E0%A5%81%E0%A4%87%E0%A4%9F%E0%A5%87%E0%A4%B2
---

भावशून्य शब्द कोरेर  
अभावका विज्ञप्ति सुनाउँदै  
खिरिला जिउका स्केच मेटाउने मान्छेहरू  
स्वार्थको यज्ञकुण्डमा विचारका चरू होमेर  
नयाँ सालको शुभकामना प्रवाह गरिरहेछन् ।  
यसबेलै दिग्भ्रमित छु  
चिन्ताको महासागरमा छु  
मेरो धरती यो देश  
विस्मृत भइरहेछ मनहरूमा  
मरूभूमिप्राय: भावनामा हुर्किरहेछन् कोपभाजनका क्याक्टसहरू ।  
यहीबेला अखण्डताको बरखी बारेर  
निरीहताको मुखमा बुट बजार्नेहरूको  
खुलेआम मार्चपास भइरहँदा  
खै कसरी स्वीकारूँ नयाँ सालको शुभकामना तिम्रो  
कसरी बाँडु शुभकामना तिमीलाई ।
