---
title: प्रश्न
author: उमेश लुइटेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B2%E0%A5%81%E0%A4%87%E0%A4%9F%E0%A5%87%E0%A4%B2
---

शिक्षाको ब्याडमा शब्दका बीज छरेर  
कुशाग्र कर्णाधार जन्माउन तल्लीन  
ए ! मेरा समादरणीय सर  
आदर्शको छाती ध्वारध्वारी च्यात्ने  
यो कस्तो शिक्षा दिनु भो तपाइँले ?  
तपाइँकै शिष्यहरू  
सन्त्रासका लक्ष्मण रेखा कोरेर  
भाइचाराको अन्त्येष्टि गरिरहेछन्  
सानालाई, ठूलालाई र समकालीनलाई  
मुर्कट्टा बनेर तर्साइरहेछन्  
र किन उनीहरू नै  
निरीह मान्छेका लाशको पहाड आरोहणको  
कीर्तिमान गरिरहेछन् ?  
सर , शिक्षाको यो बीजभूमिमा उभिएर  
तपाइँप्रति श्रद्धाका अभिजात भावना बहाउँदै  
प्रश्नैप्रश्नको आगोले लपेटिँदै प्रश्न गरिरहेछु  
यो वर्तमान र तपाइँको शिक्षाका बीच साँच्चिकै अन्तर छ ?
