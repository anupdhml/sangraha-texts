---
title: घर
author: उमेश लुइटेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B2%E0%A5%81%E0%A4%87%E0%A4%9F%E0%A5%87%E0%A4%B2
---

जीर्ण मेरो घरको सापेक्षमा  
किन पर्याय झैँ  
मान्छेहरु मलाई नै ठिङ्ग समकोण ठड्याइरहन्छन् ।  
म सोचिरहन्छु  
आफूमा रावण मस्तिष्क प्रत्यारोपण गर्ने मान्छेहरु  
भत्किएका भित्ताभन्दा कमजोर छन्  
उध्रिएरै भए पनि झरी रोक्न प्रयासरत  
मेरो छानुभन्दा निकृष्ट छन् ।  
खुसी छु  
विदीर्ण मेरो घरका एकेक अवयव  
शब्दका जूही रोपेर  
नेपथ्यमा छुरा घोप्ने छायाजीवीलाई हुँकार्दै  
मेरा लागि अन्तिमसम्म  
प्रकृतिका विपक्षमा सतिसाल उभिरहन्छन्  
बदलामा म कल्पनाको तरङ्गमा बिम्बहरू खोजिरहन्छु ।  
खोजाइको यही लहरमा  
म आफ्नै घरभित्र  
प्रिय कविता जन्माउन  
उनकै आकृतिमा आफूलाई लीन गराउँदै  
सम्भ्रान्त काव्यिक भावनाका अग्निहोत्र जगाइरहन्छु ।
