---
title: समुद्रलाई आँसु चाहिँदैन
author: अरुणा वैद्य
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%B0%E0%A5%81%E0%A4%A3%E0%A4%BE_%E0%A4%B5%E0%A5%88%E0%A4%A6%E0%A5%8D%E0%A4%AF
---

समुद्र घाम ताप्न  
डिलमा बसेको छ  
घाम तापिरहँदा ऊ कथा भन्दैन  
कथाका थिमहरू बाकसमा बन्द गरेँ भन्छ  
जुन बेला पनि खोल्दिनँ  
सस्तो हुन्छ कथा  
जोसुकैलाई सुनाउन्नँ भन्छ  
कथा आफ्नै हो, आफैलाई बाँध्छु भन्छ  
ऊ आफ्नै गहिराइमा  
आफ्नो विगत खोतल्न चाहन्छ  
भविष्य नियाल्न चाहन्छ  
समुद्र आफ्नो स्वरूप  
पानीमा नाप्न खोज्दैछ  
उसको परिचयले किन उसैलाई चिनेन ?  
 त्यो छाम्न खोज्दै छ पानीमा  
चक्कर--चक्कर ।  
अब ऊ रुँदैन  
अब ऊ बोल्दैन  
अब ऊ गल्दैन  
समुद्र हो उसको नाम  
नुनिलो दह  
त्यसैले  
समुद्रलाई आँसु चाहिँदैन ।
