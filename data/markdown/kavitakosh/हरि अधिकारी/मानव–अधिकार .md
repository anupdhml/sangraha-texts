---
title: मानव–अधिकार
author: हरि अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A4%B0%E0%A4%BF_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

मेरा हत्याराहरू मेरै शोकसभामा धाराप्रवाह बोलिरहेछन्  
म त्यही आलङ्कारिक भाषणको प्रशंसा गर्न अभिशप्त छु।  
जेनेभाको भव्य सभागारमा  
मेरो लासलाई बीचमा राखेर  
मानिसहरू चिच्याइरहेछन् (यसरी मानवताको हत्या गर्न पाइन्न)  
उता किगाली र मोगादिसुका अँध्यारा बस्तीहरूमा  
आत्महत्या जारी छ ।  
मेरी दुःखी स्त्री र आमाहरूको पीडामाथि  
जान्नेहरू अग्रलेख लेखिरहेका छन्  
उता जाग्रेब र कोसोभोका गल्लीहरूमा  
मेरी विधवामाथि बारम्बार बलात्कार भइरहेछ ।  
राष्ट्रसङ्घको अग्लो भवनको माथिल्लो तलामा जम्मा भएर  
विश्वका चिन्तित राजनयिकहरू रगतजस्तै  
गाढा रातो रङ्गको मदिराको चुस्की लिँदै  
मेरा टुहुराहरूको भविष्यबारे श्वेतपत्र तयार गर्दै छन्  
उता रियो र साओपाउलोका सडकहरूमा  
मानिसका छाउराहरूलाई पहरेदारहरू नै छप्काइरहेछन् ।  
म कागजका चाङहरूमा पूर्णतः सुरक्षित भएको छु  
यद्यपि काबुलको भग्नावशेषमा थिचिएर  
मेरो प्राण निस्किएको एक जुग भइसकेको छ ।
