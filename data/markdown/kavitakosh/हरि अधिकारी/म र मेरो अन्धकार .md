---
title: म र मेरो अन्धकार
author: हरि अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A4%B0%E0%A4%BF_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

म छु  
मसँग मेरोएकान्त छ  
र, छ आफूलाईमात्र थाहा हुने वेदनाको दंशले  
उफारिरहेको मेरो उद्विग्न ह्दय,  
चकमन्न कोठामा  
तार चुँडिएको पुरानो सारङ्गी छ  
धूलोले छोपिएका पुराना तस्बिरहरू छन्  
र, छन् अधुरा सपनाका मायालाग्दा टुक्राहरू,  
आजको साँझ छ  
सधैँझैँ उदास र निस्तेज  
अचानक टक्क अडिएकोछ मानौँ रातको स्पन्दन,  
म आफूलाई छामिरहेको छु  
म आफूलाई टकटक्याइरहेको छु  
स्मृतिको लामो र जीर्ण राजमार्गमा  
टोलाएर उभिएको छु  
भेटिने आसमा लुटिएको मेरो पहिलो प्रेम,  
मसँग मेरो आफ्नै अन्धकार छ  
र, छन् पुरानो घाउझैँ प्रिय मेरा पराजयहरू  
जहाँनेर उज्यालोको लास परेको छ त्यहीँ  
नाङ्गो, एक्लो र हताश सिमलको रूखझैँ  
ठिङ्ग उभिएको छ मेरो मधुरो प्रतिविम्ब ।
