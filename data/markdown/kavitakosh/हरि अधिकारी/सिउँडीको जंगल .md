---
title: सिउँडीको जंगल
author: हरि अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A4%B0%E0%A4%BF_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

आकाशको नीलो चँदुवामा टाँगिएका  
एक मुट्ठी निस्तेज ताराहरूसँग  
म के बात मारुँ ?  
चीसो शीतमा निथ्रुक्क भिजेको  
अधमरो बताससँग  
म कसरी अभिसार गरुँ ?  
घुँडामा टाउको लुकाएर झोक्राइरहेका  
उदास पहाडहरूसँग  
म कुन मुखले बास मागूँ ?  
आफैँले नबुझ्ने भाषामा  
आफैँसँग एकोहोरो झगडा गररिहेको  
यस बस्तीको असफल मुखियासँग  
म के आशा गरुँ ?  
सपनाहरूको मलामी जाँदाजाँदा  
थोकेका छु,  
भत्किएको पुलको रखवारी गर्दागर्दा  
हतासिएको छु,  
हरण्िाका पाठाभन्दा सुन्दर  
केटाकेटीहरूका आँखामा जमेको त्रास देख्दादेख्दा  
संज्ञाशून्य भएको छु,  
लुटिएका मन्दिर, भत्काइएका पाठशाला,  
च्यातिएका ग्रन्थ र टाउको नभएका सालिकहरूका  
बीचबाट हिँड्दाहिँड्दा  
हृदयदेखि नै कुँजिएको छु,  
मसँगै असरल्ल केही तरुणा विधवा छन्,  
रगतको आँसु पिइरहेका  
वियोगी प्रेमीहरू छन्,  
छ ठूलो हूल अनाथ केटाकेटी र बूढाबूढीहरूको,  
टुंगो नभएको खण्डित राजमार्गको  
रहस्यमय जालो छ आँखाभरी,  
र, अन्योलको तुवाँलोमा डुब्दै उत्रँदै गर्ने  
एउटा क्लान्त हृदय छ छातीभित्र  
जाने कहाँ हो थाहा छैन,  
पुग्ने किन हो पत्तो छैन,  
म छु, मेरा अपरििचत आफन्तहरू छन्, र  
आँखाको डिलभरी फैलिएको छ  
सिउँडीको अनन्त जंगल
