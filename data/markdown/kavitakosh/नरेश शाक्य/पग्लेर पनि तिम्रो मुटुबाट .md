---
title: पग्लेर पनि तिम्रो मुटुबाट
author: नरेश शाक्य
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%B0%E0%A5%87%E0%A4%B6_%E0%A4%B6%E0%A4%BE%E0%A4%95%E0%A5%8D%E0%A4%AF
---

पग्लेर पनि तिम्रो मुटुबाट  
मात्र ग्लेसियर बहन्छ,  
जमेर तिम्रो मुटु हिमशिला बन्छ,  
दुवै स्थितिमा तिम्रो उपस्थिति---  
हाम्रा निम्ति  
कति निरङ्कुश र क्रूर  
विषाक्त र वेदनायुक्त छ ?  
तिम्रो कोखमा जीवनरस सिञ्चन हुने  
उर्वरता होला  
के हामी कहिल्यै त्यस्तो आशा गर्नसक्छौँ?  
तिम्रा ओठमा मानवता सिर्जना गर्ने  
प्यास तृप्त पार्ने  
गर्माहट होला  
के हामी कहिल्यै त्यस्तो  
किञ्चित् अभिलाषा गर्नसक्छौँ ?  
प्रगतिको मार्गप्रशस्त हुन सक्ने  
सम्भावनाका सारा सुन्दर र  
रहरलाग्दा क्षितिजलाई ओझेल पारेर  
ठिही र स्याँठमा अनुवाद गरेर  
तिम्रो निर्जीव र संवेदनाहीन सुन्दरतामा  
हामी किन गर्व गरौँ ?  
किन प्रशंसा गरौँ ??  
पग्लेर पनि तिम्रो मुटुबाट  
मात्र ग्लेसियर बहन्छ ।
