---
title: आमा
author: राधेश्याम लेकाली
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%A7%E0%A5%87%E0%A4%B6%E0%A5%8D%E0%A4%AF%E0%A4%BE%E0%A4%AE_%E0%A4%B2%E0%A5%87%E0%A4%95%E0%A4%BE%E0%A4%B2%E0%A5%80
---

यो विस्मृतिको चट्टाने पानाहरू पल्टाएर  
आमा ! तिमीलाई भिष्म पितामहको मनले सम्झिरहेछु  
सयौँ ताराहरूमा तिमीलाई चम्केको देखिरहेछु  
स्वच्छ बहने हावामा तिमीलाई महसुस गरिरहेछु  
सूर्यको उज्यालो र न्यानोमा तिमीलाई नै छामिरहेछु  
आमा ! तिमी आदारका साथ मनभित्र सजिएकी छौ  
आमा ! तिमी श्रद्धाका साथ आस्थाभित्र सजिएकी छौ ।  
यो विस्मृतिको बादलहरूका थुप्रो हटाएर  
आमा ! तिमीलाई कर्णको मनले सम्झिरहेछु  
चिसो वर्तमानमा उभिएर  
आँखामा सजिएका विस्मृतिहरूमा तिम्रो वासल्यको ममतालाई सम्झिरहेछु  
पीडादायी वर्तमानलाई एकलव्यको दृढतामा उभिएर  
मनमा सजिएका विस्मृतिहरूमा तिम्रो न्यानो मायाको हौसला सम्झिरहेछु  
आमा ! तिमी आदरका साथ मनभित्र सजिएकी छौ  
आमा ! तिमी श्रद्धाका साथ आस्थाभित्र सजिएकी छौ ।  
यो विस्मृतिको काला रातहरूलाई पन्छाएर  
आमा ! तिमीलाई मेरै मनले सम्झिरहेछु  
घात र प्रतिघातको जालझेलको सत्तामा उभिएर  
आँखामा तिम्रो सन्तानप्रतिको निस्वार्थ प्रेमभाव सम्झिरहेछु  
अभाव, समस्या र अशान्तिको थुप्रोमा उभिएर  
मनमा तिम्रो सन्तानप्रतिको निस्वार्थ वात्सल्य सम्झिरहेछु  
आमा ! तिमी आदरका साथ मनभित्र सजिएकी छौ  
आमा ! तिमी श्रद्धाका साथ आस्थाभित्र सजिएकी छौ ।  
हो आमा !  
आँखामा सजिएका विस्मृतिहरूमा  
तिम्रो उज्यालो अनुहार सम्झिरहेछु  
तिम्रो न्यानो हातको स्पर्श सम्झिरहेछु  
माईखोलाको चितामा बिदा भएकी तिमी  
दुर्गा, काली, लक्ष्मी र सरस्वतीमा तिम्रो रूप देखिरहेछु  
चिसो हावामा तिमीलाई सम्झिरहेछु  
मीठो निद्रामा तिमीलाई सम्झिरहेछु  
मेरो स्वास--स्वासमा तिमीलाई सम्झिरहेछु  
मेरा आँखाहरूबाट निस्किएका आँसुमा तिमीलाई सम्झिरहेछु ।
