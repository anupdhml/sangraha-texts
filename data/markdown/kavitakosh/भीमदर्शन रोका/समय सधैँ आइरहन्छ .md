---
title: समय सधैँ आइरहन्छ
author: भीमदर्शन रोका
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%80%E0%A4%AE%E0%A4%A6%E0%A4%B0%E0%A5%8D%E0%A4%B6%E0%A4%A8_%E0%A4%B0%E0%A5%8B%E0%A4%95%E0%A4%BE
---

वरिपरि छेउछाउबाट  
सजिला र अप्ठयारा ठाउँहरुबाट  
वन पाखा पहरा  
र हलुका सुस्केराहरुबाट  
आइरहन्छ  
समय सधैँ आइरहन्छ ।  
पानी पानीमा बगेर  
पात पातमा मस्केर  
ऋतुहरुको आगमन  
र तिम्रो आवाजबाट  
आइरहन्छ  
समय सधैँ आइरहन्छ ।  
केही भन्न छुन्छमलाई  
केही बेर सुनिरहन्छ मलाई  
मेरो श्वासमा लुटपुटिएर  
मेरो क्षणहरुलाई लिएर  
गइरहन्छ  
समय सधैँ गइरहन्छ ।  
मबाट उठेर  
फैलिँदै माथि पुगेर  
नीलो आकाश बनिरहन्छ  
त्यही नै मेरो अतीत हुन्छ ।  
० ० ०
