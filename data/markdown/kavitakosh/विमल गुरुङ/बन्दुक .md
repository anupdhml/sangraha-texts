---
title: बन्दुक
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

बन्दुक के हो, अच्या ...  
म थुक्छु लाखौं लाख थुक  
बेकार छ तिमीहरुको बन्दुक  
बन्दुक ... ?!  
आच्या ...  
बज्र !  
ओईरेऊ !  
हुल कसेर आऊ !  
बाटामा असंख्य करोडौं रोडा  
दुब्लो, पातलो, झिनो नहोस् कुन  
तर, रगतले भरिएको छ हाम्रो गोडा,  
हाम्रो हड्डि-हड्डी भित्र  
असंख्य दर्दहरु बगिरहेका हुन्छन् ।  
लाखौं पीडाहरु हिँडिरहेका छन्  
करोडौं अपमानहरु छचल्किररेका हुन्छन्  
रोजा पहल्वीहरु ! असंख्य तरवारहरु उच्याएर आऊ  
जंगबहादुरहरु, घोडाका क्रुर टापहरु बजाउंदै आऊ  
बज्र !  
ओइरेऊ !  
हुल कसेर आऊ  
तर,  
इतिहासमा कैयौं मेघहरु गर्जे  
तर आकाश कहिल्यै चोइटा-चोइटा भएर फाट्टिएन  
च्यात्तिएन  
पराजित भएन  
मेघहरु गर्जे  
गर्जिरहे  
असिन-पसिन भए  
थाके  
सुते  
संधैका लागि सुते ।
