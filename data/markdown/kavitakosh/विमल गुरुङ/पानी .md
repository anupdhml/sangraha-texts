---
title: पानी
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

निरंकुश हावाहरु !  
म तिमीहरुलाई चुनौती दिन्छु  
कि तिमीहरु  
धारिलो झोंकाहरु बोकेर बज्र !  
तर, शिरिषका रुखहरु  
शिर नझुकाई उभिरहन्छन्  
पुलिसका जुत्ताहरु  
पानीलाई हिर्काइरहेछन्  
पानीहरु बगिरहन्छन् ।  
निरंकुश बहिराहरु !  
पागल भएर  
तिब्र यातनाहरु बोकेर बज्र !  
पुरिन्छन् तर  
चट्टानहरु झुक्दैनन्  
नब्बेवटा घामहरु निस्केर  
टन्टलापुर घाम लागिरहेछ  
अत्याधिक  
तापले तप्त  
शरिर पोलिरहेछ  
खल्खल्ती पसिना आइरहेछ  
घामको तापले कोठाभित्र लगेर पहाडहरु बस्दैनन् ।  
निरंकुश पत्थरहरु !  
बन्दुकको कुँदाले खांदिराख  
तर, पानीहरु सगरमाथा बेच्दैनन्  
बरु, पानीहरु मरिरहन्छन्  
तर !  
पानीहरु कहिल्यै सकिंदैनन्  
आकाशबाट  
पानीहरु  
फेरि परिरहन्छन् ।
