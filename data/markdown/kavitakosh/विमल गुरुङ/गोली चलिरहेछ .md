---
title: गोली चलिरहेछ
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

ढुँगाहरु छानामाथि बर्सिरहेछन्  
बर्षाको पानी के !  
ढुँगाहरु बर्सिरहेछन्  
थाना बाहिरको प्रहरी भ्यान चकनाचुर भइरहेछ  
गोली चलिरहेछ ।  
केटाहरु बाहिरबाट ढुँगा हानिरहेछन्  
प्रहरीहरु भित्रबाट ढुँगा हानिरहेछन्  
प्रहरीहरु थानाभित्र लुकेका छन्  
प्रहरीहरु थाना भित्रबाट प्रतिरोध गरिरहेकाछन्  
गोली चलिरहेछ ।  
मट्टितेलको ड्रम भ्यानतिर बढिरहेछ  
ढुँगा हानाहानै छ  
ईंटा फ्याँक्या फ्याँक्यै छ  
भ्यानको थुतुनुमा आगो जलिरहेछ  
गोली चलिरहेछ ।  
ढुँगा हान्नेहरु हानिरहेका छन्  
लुक्नेहरु लुकिरहेका छन्  
रमिता हेर्नेहरु पर ... उभिएर रमिता हेरिरहेछन्  
ढुँगा लेनदेन भइरहेछ  
ढुँगाहरु थानाको ठूलो चारपाटे भ्यानतिर बज्रीरहेछन्  
टायलको छाना फुटिरहेछ  
ढुँगाहरुको अभाब महसुस भइरहेछ  
गोली चलिरहेछ ।
