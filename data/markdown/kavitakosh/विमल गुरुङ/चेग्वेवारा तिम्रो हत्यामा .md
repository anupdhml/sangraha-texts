---
title: चेग्वेवारा तिम्रो हत्यामा
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

खुसाएका छन्, चे !  
तिम्रो हत्यामा पृथ्वीका ईश्वरहरु खुसाएका छन् ।  
तिम्रो हत्यामा  
नेविन र निक्सनका कोमल पत्नीहरु खुसाएका छन् ।  
खुसाएका छन्  
तिम्रो हत्यामा  
निक्सनका चटारिएका नक्कली छोरीहरु खुसाएका छन् ।  
मरे पनि तिमी  
करोडौं करोडौं दासहरुले तिमीलाई मुटुभरि  
सम्झिइरहने छ्न्  
तिमीलाई जिन्दगीभर अर्काको माल बोकेर  
बूढो भएका झोलाहरुले सम्झिरहने छन् ।  
तिमीलाई खूनीहरुका खुट्टा बोकेर सडकमा चिप्लनुपर्ने  
मोटरका पाङराहरुले सम्झिरहने छन् ।  
तिमीलाई संधै अर्काकै इच्छा अनुसार चल्नुपर्ने, बन्द हुनुपर्ने  
पंखाहरुले सम्झिरहने छन्  
तिमीलाई एटलाण्टिक छेउमा  
घाम तापेर बसिरहेका  
अर्जेण्टिनाका हरिया घाँसहरुले सम्झिरहनेछ्न् ।  
रिसाएका छन्  
तिम्रो हत्यामा ईंटाहरु रिसाएका छन् ।  
रिसाएका छन्  
तिम्रो हत्यामा बजारको बीचमा  
छाती ठोक्दै चार्वाकहरु रिसाएका छन् ।  
रिसाएका छन्, तिम्रो हत्यामा कमिलाहरु रिसाएका छन्  
तिम्रो हत्यामा म रिसाएको छु ।  
तिम्रो हत्यामा बर्षाको पानी जस्तै म रोएको छु ।  
तिम्रो हत्यामा आगोजस्तै म बलेको छु ।  
र  
चिच्याइ दिएको छु कि  
खेतको आलीमा गएर सर्दूपारिको पहराहरुलाई कि  
उसले छडेर गएको बन्दुक अब मैले समाएको छु ।
