---
title: म चेस खेलिरहेको छु
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

औंलाम बिंडि च्यापेर  
एकजोडा मान्छेहरु सडकको छातीबाट हिंडिरहेछन्  
खडेरी परेका उदास-उदास  
खेतहरुमाथि आकाश पानीको गीत गाइरहेछ  
मातेर एक ट्वाक अमृत जलले  
नौजवानहरु होटलबाट निस्किरहेछन्  
भेलियम खाएर केटाहरु  
चोकको फलैंचामाथि हल्ला मारिहरेछन्  
म बबुरो दाईसंग अगुल्टो मागिरहेछु  
म मुखमा मैनबत्ति सल्काईरहेछु  
घरबाट बोलाउन आएकी  
ए मेरी बहिनी, पर्ख !  
म चेस खेलिरहेछु ।  
मेरो टाउको तरकारी बसालेको अगेनो भइरहेछ  
भूपरिबेष्ठित मुलुकलाई  
दुवैतिरका भित्ताहरुले चेप्दै लागे झैं म चेपिंदै गइरहेछु  
खेल सक्नै लागिसकेको छ  
ऊँटले हात्ती खाइसक्यो अब  
पिप्साले राजालाई चल न हल बनाइसकेको छ  
म नदीका किनारामा प्रतिरक्षाका बाँधहरु ओच्छ्याइरहेछु  
मेरो सर्पमाथि गरुडहरु उडिरहेछन्  
म आगामी स्टेपहरु सोचिरहेछु  
म चेस खेलिरहेछु ।  
बादलहरु अकार्कामा ईर्ष्यालु आँखा हेराहेर गरिरहेछन्  
हवांङ लुगा फुकाएर  
आकाश कालो पोखरीमा पौडी खेलिरहेछ  
बादलहरुले एक-अर्कामा युद्धको घोषणा गरिसके सायद  
आकाशमा निरन्तर बमहरु पड्किरहेछन्  
चट्याङहरु भाँडा माझिरहेछन्  
हामी अलिक भित्र सर्ने प्रयत्न गर्न थालेका छौं  
म  
मुसोलोनीको खुल्ला ढोकातिर मन्त्री सारिरहेछु  
म सोचिरहेछु  
म पिप्सा बढाईरहेछु  
म घोडाले राजाको टाउकोमाथि धावा बोलिरहेछु  
म ऊँटले बिपक्षीको टाउको निल्ने असफल सुरसार गरिरहेछु  
रात परिसक्यो, थाहा छ  
तर, एकक्षण पर्ख है रोशन !  
म चेस खेलिरहेछु ।
