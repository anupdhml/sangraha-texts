---
title: दर्पण
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

अथाह गहमा अबीर छर्केर  
चट्टानको तटिनीमा नाच्दा नाच्दै  
सहाराजि डिलमा लालीगुराँस रोपेर  
निर्मल निर्मल् गंगाजल  
रकेटबाट खसाउँदा खसाउँदै  
आकृतिहिन मानब आकृतिहिन पञ्जामा  
अभौतिक ग्रह,  
नचाउनु/हुत्याउनु किन नपरोस्  
म एउटा आवाज बोल्छु, 'स्वतन्त्र!'  
लँगुरबुर्जाको गोटी घोल्दै  
एकछिनपछि पछारेर  
त्यसका अनुहारमा आएका  
परिबर्तनका प्रतिकहरु  
उभिएको छु बगरमा सागरको  
सबथोक ऐनामा देखिरहेको छु  
काला हत्केला र काला प्रदेशका  
चलचित्रका बर्गीय जीवहरु  
अब्यक्त गहिराईको दहमा भास्सिएर  
कैदी निस्कन असमर्थ भएको छु  
संधै संधै सपनामा  
काला जल्लाहदहरुले घोरिएको पाउँछु  
म एउटा आवाज बोल्छु, 'स्वतन्त्र!'  
आस्था! आस्था! सिर्फ कोठामा सिमित  
राम-धुनमा  
अधिनायकत्व कायम गरेर बसेको छ कि?  
कृष्ण बाँसुरीमा छ कि?  
कता/कहाँ छ खोई?  
मष्तिस्कमा कार्यतालिका छपक्क बिछ्याएर  
राज-रसता स्पर्श गर्ने प्रबल आकाँक्षा  
लुकाएर मृत्यु ट्याब्लेट  
ग्रामिणीको भोजनमा  
उन्मुक्त हावामा  
रातो कपडाको टुक्रा फरफराउँदै  
स्वतन्त्र !!! एउटा आवाज बोल्छु म ।
