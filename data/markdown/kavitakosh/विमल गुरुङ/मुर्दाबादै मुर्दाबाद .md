---
title: मुर्दाबादै मुर्दाबाद
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

जे गर्नुछ अहिल्यै गर  
जति गर्नुछ अहिल्यै गर ।  
भरे भरेतिर मुर्दाबाद, एकक्षणपछि मुर्दाबाद  
खाना खाएपछि मुर्दाबाद, भोलि मुर्दाबाद  
पर्सि/निकोर्सि मुर्दाबाद  
जाँच सकिएपछि मुर्दाबाद  
अहिले अल्छि लागिरहेछ  
चौकबाट हावा खाएर आएपछि मुर्दाबाद  
राती हल्ला हुंदैन  
राती मात्र मुर्दाबाद !  
जे गर्नुछ अहिल्यै गर  
जति गर्नुछ अहिल्यै गर ।  
मेरो हालत यो भइसक्यो  
मैले बुझ्नुपर्थ्यो उहिले नै यो कि  
जे गर्नुछ अहिल्यै गर  
जति गर्नुछ अहिल्यै गर ।  
अहिले नै गरेनौं भने  
पछि तिमी कहिले पनि गर्न सक्दैनौ  
तिम्रो मृत्युको खबर  
तिम्रै चौकका सदस्यहरुले पनि  
पाउने छैनन्  
हो, पाउने छैनन् ।  
सिगरेटको तलतल लागिरहेछ  
एकक्षण चोकतिर जानुपर्ला जस्तो छ  
चोकबाट सिगरेट ल्याएपछि मुर्दाबाद  
कोठामा \\'खुदगर्ज\\' को गीत छ  
एष्ट्रे छैन  
छेमाको कोठाबाट एष्ट्रे ल्याएपछि मुर्दाबाद  
कोठा मैला छ  
कोठा सफा गरेपछि मुर्दाबाद ।  
आजै गर  
आजै गर  
जे गर्नुछ अहिल्यै गर  
जति गर्नुछ अहिल्यै गर ।  
अहिले मुडै छैन मुर्दाबाद  
मुड भएको बेला मुर्दाबाद  
अहिल्यै गर  
जे गर्नुछ अहिल्यै गर  
जति  
हो जति गर्नुछ अहिल्यै गर ।
