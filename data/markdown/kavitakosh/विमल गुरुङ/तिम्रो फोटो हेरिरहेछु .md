---
title: तिम्रो फोटो हेरिरहेछु
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

चाँदीजस्तो पानी गल्छिहरुबाट बगिरहेछ  
हावा सिर्सिर चलिरहेछ  
खोट छैन  
मौसम मनोरम छ  
दुवाली बनाएर माछाहरु छेकिरहेछु ।  
घाँसका पातहरु जाडोले कामिरहेका छन्  
टुक्राटुक्रा बसेर  
हुस्सुहरु केहि सोचिरहेछन्  
चिसो बतास चलिरहेछ  
म सेतो गुराँसलाई तिम्रो कपालले बेरिरहेछु  
म भावबिभोर भएर  
पारि हरियो डाँडालाई हेरिरहेछु  
तिम्रो फोटो नियालिरहेछु  
तिम्रो फोटोमा डुबिरहेछु  
पहाड, नदीनाला, बादल  
अनि,  
यी निष्पाप पंक्षीहरु हेरिरहेछु  
प्रकृति तिमी किन यति सुन्दर छौ?  
म प्रकृतीलाई सोधिरहेछु  
म हर्षले बतासिंदै  
स्वर्गको छेउ-कुना चहारिरहेछु  
तिम्रो आकृति खडा हुन्छ एकाएक मेरो नेपथ्यमा  
म,  
आफ्नो पुस्तकको चेपबाट निकालिरहेछु तिम्रो फोटो  
तिम्रो फोटो हेरिरहेछु ।
