---
title: पूर्बी यूरोप
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

बिश्राम लिएको छ चक्काले  
जुन बयल गाडीको हो ।  
कसैले नसोचोस्  
समुद्रभित्र डुबेको छ  
संधैको निम्ति बत्ती ।  
बत्ती आफैंमा प्रज्वलित हुन्छ  
प्रज्वलित छ  
प्रकाश प्रदान बत्तीको कर्म ।  
पूर्बी यूरोप सुतेको छ  
मरेको छैन  
अन्याय भइरहेछ मुर्छित मानबमाथि  
किनभने  
दाहसंस्कारको तयारी  
हतारहतार ।  
नयाँ मोड लिइरहेछ मोटरले  
किनभने  
गलत थियो दिशा ।  
मोटरले नयाँ मोड लिएको छ  
आत्तिएको छ अमेरिकी तानाशाह फेरि  
एउटा मान्छे फेरि कचेट तिखार्दैछ  
जुन काम लाग्नेछ फेरि शुरु गरिने मुक्ति संग्राममा  
जसको निशाना हो चम्बलको घाँटी  
र त्यो जंजीर  
जसले बेरेको छ बिश्व ।
