---
title: पोथीको हत्या
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

कसले हत्या गर्‍यो पोथीको?  
जो बासेको थियो  
दिउँसो !  
आगो त्यसलाई छाड्दैन  
कसले हत्या गर्‍यो पोथीको?  
जो बासेको थियो  
दिउँसो !  
कसले कलेजो भुट्यो कराहीमा पोथीको?  
मृत्यु त्यसलाई उत्तरी ध्रुबतिर लान्छ  
ठण्डा पार्छ  
शेष पार्छ कक्राएर ।  
कसले चपायो मासु पोथीको?  
बिच्छिले त्यसलाई छाड्दैन  
चैन दिंदैन  
कसले हत्या गर्‍यो पोथीको?  
जो  
बासेको थियो दिउँसो  
धिक्कार छ त्यसलाई  
जसले  
दिउँसो पोथी बास्दा  
अलच्छिन हुने हल्ला फैलायो ।  
पोथीको काम  
के अरुलाई उज्यालोमा ल्याउने मात्र हो?  
कुन्ता दिदी !  
पोथी बास्न पाउनु पर्छ, हैन त?  
मौन धर्ती माता !  
तिमी किन भन्दिनौ -  
पोथी बास्न पाउनु पर्छ ।  
पर्खालहरु चाहिरहेछन्  
पोथी बास्न पाउनु पर्छ ।  
कसले आज्ञापत्र जारी गर्‍यो पोथी हत्याको?  
कसले हत्या गर्‍यो पोथीको?  
जो  
बासेको थियो दिउँसो ।  
फूलका डाँठहरु सोचिरहेछन्  
बासुन्,  
बास्न पाउनुपर्छ  
पोथीहरु दीनको ठिक बाह्र बजे  
बास्न पाउनु पर्छ ।  
भाले र पोथीको  
समवेत स्वरले मात्र  
यो अर्को भित्ता पनि ढल्न सक्छ ।
