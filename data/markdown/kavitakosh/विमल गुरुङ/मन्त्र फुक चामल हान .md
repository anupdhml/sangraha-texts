---
title: मन्त्र फुक चामल हान
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

रोक्ने को हो तिमीलाई?  
छेक्ने को हो तिमीलाई?  
पुगिसक्यौ घर-घर  
हिंडिसक्यौ पर-पर  
मान्छेहरु दुखी छन्  
सुखीहरु कम्ती छन्  
यस्तो समाज योग्य छैन  
यस्तो पर्खाल पुज्य छैन  
पर्खालहरु भत्काइ दिन्छौ  
यस्तो समाज पल्टाइदिन्छौ  
सूर्य हाम्रो साथमा छ  
चन्द्र हाम्रो माथमा छ ।  
देशको रोग कुन चाहिं हो  
हामीलाई थाहा छ  
समाजको किटाणु को चाई हो  
धामीलाई थाहा छ  
मन्त्र फुक चामल हान  
फर्काएर सर्प माथि  
बिषैबिषको बाण हान ।  
योग्यताको बदर हुने  
चाकडीको सदर हुने  
यस्तो प्रथा घृण्य छ  
मन्त्र फुक चामल हान  
फर्काएर सर्प माथि  
बिषैबिषको बाण हान ।  
कुपोषणले ख्याउटिएका दुधमुखे बच्चाहरु  
प्रेरणा हाम्रा हुन्  
आइमाईमाथि हुने पशुब्यवहार  
मुटुका आगा हाम्रा हुन्  
काम गर्ने भरपेट खानबाट बञ्चित हुने  
कामदार हाम्रा होस्टे हुन्  
अशिक्षाको आँध्यारोले पिल्सिएका  
निर्दोष- कञ्चन स्त्रीगण हाम्रा प्रेरणा हुन्  
हक मांग्दा कैद हुने बन्दीहरु  
हाम्रा प्रेरणा हुन्  
अत्याचारको बिरोध गर्दा मारिएका शहिदहरु  
हाम्रा प्रेरणा हुन्  
अन्यायको बिरुद्धमा जुध्ने  
ताता फलामहरु हाम्रा प्रेरणा हुन् ।  
असमानता च्यातिदिन्छौं  
दरिद्रता काटिदिन्छौं  
पराधिनता फ्यांकिदिन्छौं  
पिंजडालाई च्यातिदिन्छौं  
जातिभेद मेटाईदिन्छौं  
रङ्गभेद जलाईदिन्छौं  
बाटिमाटस - मुर्दाबाद !  
स्पार्टाकस - जिन्दाबाद !  
दासहरु - जिन्दाबाद !!  
मालिकहरु - मुर्दाबाद !  
सर्पहरु - मुर्दाबाद !  
चमेराहरु - मुर्दाबाद !  
बिरालाहरु - मुर्दाबाद !  
गाडीमुनि चक्का छ  
जीत हाम्रो पक्का छ  
सूर्य हाम्रो साथमा छ  
चन्द्र हाम्रो साथमा छ  
मन्त्र फुक चामल हान  
फर्काएर सर्पमाथि  
बिषैबिषको बान हान ।
