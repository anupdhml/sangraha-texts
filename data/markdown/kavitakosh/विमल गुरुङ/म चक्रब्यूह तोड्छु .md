---
title: म चक्रब्यूह तोड्छु
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

आकाश मौन छ  
पहाडहरु उदास छ्न्  
पहाडहरु ब्युझनुपर्छ  
यहाँ युद्धको राँको बल्नु पर्छ  
रथका पाङ्ग्राहरु अपाङग छन्  
म रथका पाङ्ग्राहरु जोड्छु  
म चक्रब्यूह तोड्छु ।  
अभिमन्यु असफल भयो त के भयो?  
कृष्णका मुर्ति टुक्रा टुक्रामा छरिएका छन्  
नदीहरु चुपचाप-चुपचाप बगिरहेछन्  
हुनु भएन यस्तो  
नदीहरु नारा बोकेर सडकमा हाम फाल्नु पर्‍यो  
नदीहरु झण्डा बोकेर  
मुल बाटोमा निस्कनु पर्‍यो  
म नदीको यो मौनता । मौनता तोड्छु  
म चक्रब्यूह तोड्छु ।  
म  
एकलब्य बाण लागेर  
रणभूमिमा पछारिएको देख्न चाहन्छु  
म, दुर्योधन टाउकोमा राइफलको गोली लागेर  
ढुन्मुनाएको हेर्न चाहन्छु  
म, कौरबहरुलाई आफ्नै घोडाका टापहरुले  
कुल्चेको हेर्न चाहन्छु  
चक्रब्यूह तोड्न, म कृष्णमा अनुबाद हुन जरुरी छ  
म छाता चोक पुग्न चाहन्छु  
तर हामी  
चारकोसे झाडीबाट तरहरातिर गइरहेका छौं  
म अब यो बाटो मोड्छु  
मलैइ कौरबका फौजको कुनै पर्खालले छेक्न सक्दैन  
म चक्रब्यूह तोड्छु ।
