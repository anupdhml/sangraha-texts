---
title: दुर्गम उचाइ
author: मोमिला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%8B%E0%A4%AE%E0%A4%BF%E0%A4%B2%E0%A4%BE
---

आफूलाई कतै छाडेर  
अधुरो म  
कविता पूरा गर्न सक्दिनँ ।जीवन रहेसम्म नै  
अनुभूतिको विस्तारमा म  
अन्तिम सिमाना कोर्न सक्दिनँ ।  
यतिखेर  
बुझिएको जीवनको अन्तिम पृष्ठमा  
पीडाको विशेषाङ्क पढिरहेछु  
देवालयहरूमा  
विलापको घण्ट बजिरहेछ  
र पनि म  
बरफको अन्तिम उचाइ सोच्न सक्दिनँ ।  
मानार्थ खुसीमा म  
बुझनुका दुर्गम उचाइ उक्लिरहेछु  
र लाग्दै छ  
मैले नदेखेको ईश्वरबाट अलग्गिएर  
मेरो माटोको घाइते छाया  
मलाई पछयाइरहेछ  
र पनि मेरो माया नै अन्तिम भनेर  
माटोलाई  
मसँगै सती आउन  
अनुरोध गर्न सक्दिनँ ।
