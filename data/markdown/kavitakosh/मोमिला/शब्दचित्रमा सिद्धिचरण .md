---
title: शब्दचित्रमा सिद्धिचरण
author: मोमिला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%8B%E0%A4%AE%E0%A4%BF%E0%A4%B2%E0%A4%BE
---

बादल लागेको बेला  
शीतलमा मानिसहरू उत्सव मनाइरहेका थिए  
झरी पर्यो  
सब तितर बितर भए  
तर, सिद्धिचरण तिनै झरीसँग इन्द्रेणी मागिरहेका थिए ।  
घाम लागेको बेला  
मानिसहरू घामको पूजा गरिरहेका थिए  
अचानक घामै हरायो  
अँध्यारोमा सब निरर्थक भए  
तर, सिद्धिचरण त्यही अँध्यारोसँग बिहानी मागिरहेका थिए ।  
जति हिँडे पनि पुगेजस्तो नलाग्ने जीवन  
पानी बगेजस्तै नसोचेरै बगिरहन्छ  
तर, सिद्धिचरण सागरमै पुग्छु भनेर बगिरहेका थिए ।  
जति बुझूँ भन्दा पनि बुझेजस्तो नलाग्ने जीवन  
फूल फुलेजस्तै नसोचेरै फुलिरहन्छ  
तर, सिद्धिचरण सुवास छर्छु भनेरै फुलिरहेका थिए ।  
हिउँ परेको जुनेली रात  
प्रेमी प्रेमिकाहरू हिउँको सौन्दर्यमा मुग्ध थिए  
तर, सिद्धिचरण हिउँको आगो सोचिरहेका थिए  
        हिउँको पानी सोचिरहेका थिए  
        हिउँको हीरा सोचिरहेका थिए  
किनकि सिद्धिचरणलाई थाहा थियो---  
        हिउँको साम्राज्यमा हिउँकै हुकुम चल्छ ।
