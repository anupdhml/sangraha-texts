---
title: चक्रपथ
author: स्वप्निल स्मृति
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%8D%E0%A4%B5%E0%A4%AA%E0%A5%8D%E0%A4%A8%E0%A4%BF%E0%A4%B2_%E0%A4%B8%E0%A5%8D%E0%A4%AE%E0%A5%83%E0%A4%A4%E0%A4%BF
---

सिंहदरबार,  
टुँडिखेल, कोतघर, खुलामंच...  
र सरकार  
चक्रपथ भित्र छ ।  
चक्रपथ भित्र  
मालिक स्वीकारेर ढोग गर या  
सम्झ सार्वभौमसत्ता सपन्न नागरिक  
त्यहाँ  
ईतिहासमा कालो रगत र  
पसिनामा दुर्गन्ध बगाएर  
स्थापित छ  
नयाँ जङ्गबहादुरको सालीक ।  
चक्रपथ भित्र नेपाल छ  
चक्रपथ भित्र प्रजातन्त्र छ  
सरकारी रेडियो ढाँटिरहेछ  
टेलिभिजन पर्दामा  
प्रधानमन्त्री कन्याइरहेछ कुर्सी-भिरिङ्गी ।  
चक्रपथभित्रबाट  
कलियुगको पुष्पक विमान उड्छ  
आदिम युद्ध-यौवना बोकेर  
कुनै बिदेशी आकाशमा झैँ  
चक्रपथबाहिर आक्रमण गर्छ ।  
चक्रपथबाहिर नेपाल छ  
विश्वकै अल्को  
गरीबीको सगरमाथा छ  
भासिएको सेतीजस्तै गहिरो  
दु:खको खोँच छ  
महेन्द्र राजामार्ग छ रङ्गिन आतङ्क दगुरिरहेको  
विद्रोहको अग्लिँदो पहाड छ  
क्रान्तिको मनसुन ओर्लिरहेको...  
चक्रपथबाहिर  
शान्तिको आकर्षक चिता लुम्बिनी छ  
चक्रपथभित्र  
हिंशाको उद्गम थलो पटाङ्गिनी छ  
चक्रपथबाहिर  
लिम्बुवान छ, थरुहट छ, खम्बुवान छ, तमुवान छ  
चक्रपथभित्र चाँही  
यिनीहरुले नमानी नहुने भगवान छ  
चक्रपथभित्र घण्टाघर छ  
जहाँँ आयु उफ्रिरहेको छ-  
मेरो, सैनिक अफिसरको अनी स्वयं घण्टाघरको  
चक्रपथबाहिर आर्यघाट छ  
त्यो चुपचाप बागमती नदीको किनारमा छ  
खुँखार आतङ्ककारीलाई प्रतिक्षा गरिरहेको...  
चक्रपथ  
कोरिएको छ रगतले धर्सा... धर्सा...  
दुई शत्रुवत मुलुकको सिमा भएर  
मित्र ! चक्रपथबाहिर कि भित्र ?  
एउटा सङ्गीन प्रश्न  
चक्रपथ वरिपरि घुमी रहेछ ।
