---
title: पहिलो र अन्तिम प्रेमीलाई
author: स्वप्निल स्मृति
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%8D%E0%A4%B5%E0%A4%AA%E0%A5%8D%E0%A4%A8%E0%A4%BF%E0%A4%B2_%E0%A4%B8%E0%A5%8D%E0%A4%AE%E0%A5%83%E0%A4%A4%E0%A4%BF
---

तिम्रो र मेरोजस्तै  
उहिले उहिले  
माइ र तमोरको मायापिरती थ्यो\\' रे ।  
चञ्चले तमोर  
छाँगाबाट हाम्फाल्दा--हाम्फाल्दा  
चट्टानमा खोपेछ एक मानिस गहिरो दह  
सुटुक्क आफ्नो अनुहार हेर्दा  
बुढो हिमाललाई देखेछ  
भागेछ लाजले ओरालैओरालो ।  
औलमा आइपुगेर पालाम गाउँदै लागेको तेर्सैतेर्सो  
चाल पाएछन् पहाडका तरुनीहरुले  
धाननाच्नलाई तान्न थालेछन्  
तमोरको पालो तरुनी जम्मै सोहोरेर मधेस हिँडेछ ।  
चुरेघाँटीमा आइपुग्दा  
विहे गरुँ गरुँ भएछ  
विरक्तिएर पहरालाई लात्ताले हान्दै सोच्दो रहेछ--  
कहिले छुट्दै भङ्गालो कहिले घुम्दै दस फन्का  
आफैँले खेला'का तरुनीसँग त के गर्नु हौ विहे ?!  
लेकबाट हँस्याङ र फँस्याङ आइपुगेछ फिरन्ते बतास  
सुनाएछ चारखोलका दुई मस्त तरुनी  
वल्लो गैरो पल्लो गैरो तन्देरी खोज्दै हिँडेको  
तमोर खुशीले यस्तरी उफ्रिएछ--  
झन्नैले चुरेको उचाइ उछिनेछ ।  
पक्कन्दी खेल्दै डाँडैडाँडा  
तमोरको चाह लिएर इलाम पुगेछ बतास  
छ महिना त आँखै देखेनछ  
छ महिनापछि पो मालिङ्गोघारी/अम्लिसोघारीमा  
जोगमाइ र देउमाइलाई फेला पारेछ ।  
सोधेछ हैरान बतासले 'राजी कि विराजी ?'  
पहाडकी छोरी देउमाइ र जोगमाइ खोजेछन् जोरी  
'राजी भने राजी !'  
ल है !  
दुई बहिनी नभए नि एक बहिनी त ल्याउने--ल्याउने  
शुर गरेछ तमोरले र  
छेलो हान्दै त्रिवेणी वरिपरि अलमली बसेछ  !  
एक बर्खा--  
तमोरलाई भेट्न देउमाइ र माइ  
नीलो केशराशी घिसार्दै लागेछन् चुलीको फेदैफेद  
खपिनसक्नु डाह भएछ रतुवालाई ..  
ढाँटेछ-- तमोरको विहे भइसक्यो ।  
''हो त हो !'  
माइको पालो पानीको मन न हो  
रिसले पसेछ दक्खिनैदक्खिन.... ओरालैओरोलो ।  
तमोरलाई पनि शत्रुको आँखा लागेछ...  
माई त अन्तै फात्चा गई--सर्दुलाई ईश्र्या लागेछ  
शीर ढलिहाल्यो तमोरको र  
अरुनमा हेलिँदै हेलिँदै कोशीमा बङ्गै हाम्फालेछ ।  
पछि...पछि...  
मुग्लानमा  
तल... तल...  
तमोर र माइको हंशमात्र भेट भएछ ।  
तिम्रो र मेरोजस्तै  
दुरुस्तै..  
ठूली !  
उहिले उहिले  
माइ र तमोरको माया पिरती थ्यो\\' रे ।
