---
title: एक मिनेट मौनधारण
author: स्वप्निल स्मृति
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%8D%E0%A4%B5%E0%A4%AA%E0%A5%8D%E0%A4%A8%E0%A4%BF%E0%A4%B2_%E0%A4%B8%E0%A5%8D%E0%A4%AE%E0%A5%83%E0%A4%A4%E0%A4%BF
---

संसारको सबैभन्दा सरल काम  
ज्ञात/अज्ञात शहीदप्रति  
एक मिनेट मौनधारण हो  
सभा, सेमिनार या पोलिट्ब्युरोमा  
या राष्ट्रिय दिवसमा  
स्वयं हत्याराहरू  
मौनधारण गरिरहेछन् ।  
तस्करले बर्थडेमा थमाएको उपहार  
हिरा--घडीमा उफ्रिरहेको सेकेन्ड काँटासँगै  
गद्दार सरकार  
एक मिनेट कला प्रदर्शन गरिरहेछ ।  
शहीदका रगत लत्पत राष्ट्रिय ध्वजा उचालेर  
शहीदका आस्था--समाधि टेकेर सख्त  
उभिरहेछन् राष्ट्रसेवक मौन--मौन, गम्भीर !  
संसारको सबैभन्दा कठोर काम  
ज्ञात÷अज्ञात शहीदप्रति  
एक मिनेट मौनधारण हो ।  
सार्वजनिक शौचालय  
या शहर, सडक, गाउँ--गल्ली, देउराली  
दुई हातले थिचेर गानो  
खरबौँ खरब मिनेट मेरो देश उभिरहेछ ।  
जब कि--  
एक मिनेटमा  
शहीद--स्वप्नले धर्ती विचरण गरिसक्छ  
एक मिनेट भुइँचालो आयो कि सृष्टि अदलबदल हुन्छ ।  
ठण्डा दिमागले  
एक मिनेट सोचेका भए शासकले  
इतिहास यस्तो हुँदैनथ्यो ।  
हत्या गरिनुअघि शहीदलाई  
एक सेकेन्ड बाँच्ने फुर्सद दिइएन ।  
गडबड हुँदा एक सेकेन्ड  
भुर्कुट भए योद्धाहरू,  
सृष्टिकालदेखि मौनधारण गरिरहेछ मेरोे हिमाल  
त एक मिनेट मौनधारणले के हुन्छ ?  
हर एक मिनेट मौनधारणमा  
आधा मिनेट मलाई हाँस उठ्छ  
आधा मिनेट मेरो मन रुन्छ ।  
संसारको सबैभन्दा उत्कृष्ट नाटक  
ज्ञात÷अज्ञात शहीदप्रति  
एक मिनेट मौनधारण हो ।
