---
title: हराएकाहरू
author: स्वप्निल स्मृति
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%8D%E0%A4%B5%E0%A4%AA%E0%A5%8D%E0%A4%A8%E0%A4%BF%E0%A4%B2_%E0%A4%B8%E0%A5%8D%E0%A4%AE%E0%A5%83%E0%A4%A4%E0%A4%BF
---

बाँचेकाहरु एक एक ठेगानामा छौँ  
अजम्बरी दुःखलाई क्षणभङ्गुर सुखले सिङ्गारिरहे छौँ  
मरेकाहरु त मरेका मरेकै भए  
चिहानघारीका स--साना पेन्डोराहरुमा चुपचाप प्रवेश भए  
तर जो गएका थिए  
...गएका गएकै भए  
अझैसम्म फर्केर आएनन्  
...कहाँ गए ?  
सुँगुरलाई चारो भनेर  
पानी लिन पँधेरा गएका थिए  
दुहुनो गाईलाई घाँस भनेर  
कम्युनिस्ट झण्डाको हँसिया  
पटुकीमा सिउरेर पाखातिर गएका थिए  
सोल्टिनीहरुलाई बैना मार्न  
फुर्का--काइँयो लिएर ठुटेपसल होस् या हाट--जात्रामा  
संसार जित्छु भनेर युद्धमा होस् या  
अरु नै खाले स्वप्नको महान् यात्रामा  
उनीहरु गएका थिए...  
उनीहरुको बाटो  
हिँड्दाहिँड्दै जङ्गलपट्टि पस्यो र चढ्यो कि रुख  
रुखको टुप्पोमा पुगेर चरा भयो कि उनीहरुको स्वप्न  
उसो हो त उधौली/उभौलीमा  
घरको निदाल या घर छेउको दूधिलो रुख सम्झेर  
आउनुपर्ने हो फर्केर ... ।  
उनीहरुको बाटो  
चढ्दाचढ्दै हिमाल  
चुचुरोमा पुगेर बादलको देशतिर पस्यो कि  
त्यसो हो त कुनै ठेगाना नभएको बादलसँगै  
आकाश माथि... माथि... कावा खाइरहेका हुन्  
तर आमाहरु तुइनमा अड्किरहेका घाटहरु देख्दा त  
अवश्य ओर्लनु पर्ने हो ।  
उनीहरुको बाटो  
पहिल्याउँदा पहिल्याउँदै  
अजिङ्गरको मुुखभित्र पस्यो कि  
उसो हो त उनीहरुको बाटो  
अजिङ्गरको पुच्छरको टुप्पोमा टुङ्गिन्छ  
र सारा सम्भावनाहरु समाप्त हुन्छ ।  
फूलमाला लगाएर होस् या  
विरालोको चाल मारेर मध्यरातमा  
...जो गएका थिए  
जीउँदै छन् या छैनन् ?  
मानिस भगवान् होइन  
जन्मेपछि अवश्य मर्छ  
यी मानिसहरु हराएर भग्वान भइसके भनुँ त  
बा ! अन्त मर्न ठाउँ नपाएर  
आफ्नै जन्मगाउँमा मर्नलाई  
टेकेर उमेरको लौरो लुखुर लुखुर आइपुग्ने हुन् ?  
जो गए  
खोला झैँ, अतीत झैँ  
यो हावाको समुद्रमा  
ठीक अहिले फुत्केर गइरहेको मेरो आवाज झैँ  
उनीहरु त्यति निश्ठुर त थिँदै थिएनन्  
छातीमा हात राखेर कस्तरी गाउँदथे राष्ट्र गान !  
उनीहरु देश बेचेर गएका पनि त होइनन्  
कि उल्टै देशले आधा बाटोमै भेट्यो र  
बेचिदियो त उनीहरुलाई ?  
मलाई त सुसाइरहेको सल्लाघारीमा  
उनीहरुकै उच्छवास छ जस्तो लाग्छ  
आधा रातमा गुञ्जिने धर्तीको झञ्जवात  
उनीहरुकै क्रन्दनजस्तो लाग्छ  
बेला बेला आइरहने भूकम्पहरु  
उनीहरुको धड्कन जस्तो लाग्छ  
बाँचेकाहरु छौँ एक--एक ठेगानामा  
मरेकाहरु त मरेका मरेकै भए  
तर जो गएका थिए  
...गएका गएकै भए  
उनीहरु  
कहिले छातीमा भिक्टोरिया क्रस लगाएर  
कहिले निधारमा हसिया हथौडा झण्डा मोहोरेर  
बारम्बार मेरो सपनामा आउँछन् ।
