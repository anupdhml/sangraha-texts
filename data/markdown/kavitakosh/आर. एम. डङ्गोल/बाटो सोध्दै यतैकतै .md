---
title: बाटो सोध्दै यतैकतै
author: आर. एम. डङ्गोल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%86%E0%A4%B0._%E0%A4%8F%E0%A4%AE._%E0%A4%A1%E0%A4%99%E0%A5%8D%E0%A4%97%E0%A5%8B%E0%A4%B2
---

बाटो सोध्दै छु  
यतैकतै  
बाटो पछ्याउँदै पछ्याउँदै  
हिँडिएछ यहाँसम्म  
यहाँसम्म आइपुग्दा  
आफ्नै जस्तो नलाग्ने स्वभावले  
पछ्याइरहेको छ मलाई ।  
हिजो अस्ति जस्तै  
उस्तै देखिन्छु  
छालाको रङ उस्तै छ  
हातखुट्टा, नाकमुख  
हिँडाइ, बोलाइ, हँसाइ  
सबै उस्तै जस्तो लाग्छ ।  
तर भन्नेहरू भन्छन्  
हिजोअस्तिजस्तो छैन मेरो स्वभाव ।  
उस्तैउस्तै त छौँ  
सँगै फर्किएका हामी  
भोक आफैँलाई मात्र लागे जस्तो  
दुखाइ आफ्नै मात्र भए जस्तो  
आफैँलाई खुसी बनाउन  
आफ्नै जस्तो नलाग्ने स्वभाव  
हाम्रै साथमा छन् ।  
थाहा छैन  
सँगै फर्किएकाहरूलाई  
आफ्नै स्वभाव कस्तो लाग्दो हो ।  
हिँड्नुपर्ने दिशा  
पार गरेको दूरी  
र पुग्नुपर्ने गन्तव्यले  
आफैँलाई यसरी भ्रमित तुल्याउँछ भन्ने सोचिएन  
हराएको बाटोको नक्सा खोजेर  
म यहाँ आइपुगेको छु  
हिँड्नुछ अझै  
र बाटो सोध्दै छु  
यतैकतै ।
