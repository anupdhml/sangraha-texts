---
title: राजधानी हानिएका
author: आर. एम. डङ्गोल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%86%E0%A4%B0._%E0%A4%8F%E0%A4%AE._%E0%A4%A1%E0%A4%99%E0%A5%8D%E0%A4%97%E0%A5%8B%E0%A4%B2
---

उता पुगिएकै साँझ  
घामहरू बिस्तारै ओरालो लागेजस्तो  
फिदिमको बजारमा  
बास बसेजस्तो लाग्यो  
रातो माटोका ढिस्काहरूबाट  
रङहरू सर्दै-सर्दै  
बजारसम्म पुगेजस्तो  
र कोरिन थालेजस्तो लाग्यो  
सङ्घीयताको नारा  
फिदिम चुपचाप  
चैतको हपहपी गर्मीमा  
अरुण नदीबाट  
अझ माथि उक्लिएर  
उत्तानो परेजस्तो  
कसैलाई पर्खिरहेजस्तो लाग्यो  
चौबीसै घन्टा  
फिदिमलाई पहरा दिइरहेको  
सुम्हालुङको डाँडाबाट सुनेजस्तो लाग्यो-  
उत्तरवर्ती सोंच  
सिर्जनशील अराजकता  
बहु रङ्गवाद  
उता राँकेबजारबाट  
कोल्टो पर्दै  
ओरालो झरेका  
कालापत्रेसडकसँग  
सोधुँजस्तो लागेको छ  
तिमीले फिदिमको ज्वरो नापेका छौ ?  
उताबाट फर्किएको दिन  
पाँचथरलाई छाडेर  
इलामतिर लागेपछि मात्र सम्झिएँ  
लिम्बू मिथक/संस्कृति  
किराँती विम्ब-प्रतीकको हतियार बोकेर  
एक हूल कविहरू  
यतै कवितामा गफ चुटिरहेजस्तो  
र, पाँचथर हुनसम्म रिसाइरहेजस्तो लाग्यो  
काठमाडौँ फर्किएर  
ती कविहरूसँग सोधुँजस्तो लागेको छ  
तिम्रा कविताले पाँचथरलाई के दियो ?
