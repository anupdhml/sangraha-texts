---
title: गर्छिन् पुकार आमा
author: म. वी. वि. शाह
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE._%E0%A4%B5%E0%A5%80._%E0%A4%B5%E0%A4%BF._%E0%A4%B6%E0%A4%BE%E0%A4%B9
---

गर्छिन् पुकार आमा रोई कराई जोडले  
हैन मेरो भन्छिन् सन्तान थरीथरीका  
कोही धनी असाध्य कोही गरीब माग्ने  
सक्दिनँ देख्न भन्छिन् सन्तान थरीथरीका  
नाङ्गो छ आङ कहीँ कहीँ पोसाक मखमल  
सक्दिनँ हेर्न भन्छिन् सन्तान थरीथरीका  
सुनको थाल काहीँ, काहीँ छ पात खाली  
सक्दिनँ सुन्न भन्छिन् सन्तान थरीथरीका  
भन्छन् महल कसैका काहीँ छ चुथ्रो झुप्रो  
सक्दिनँ सहन भन्छिन् सन्तान थरीथरीका
