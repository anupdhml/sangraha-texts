---
title: आँसु
author: भवानी भिक्षु
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A4%B5%E0%A4%BE%E0%A4%A8%E0%A5%80_%E0%A4%AD%E0%A4%BF%E0%A4%95%E0%A5%8D%E0%A4%B7%E0%A5%81
---

गरे चरितार्थ नेत्रमा 'भाद्र'  
यिनीहरुले सीके 'सावन'  
हृदयको पश्चाताप-सँदेश,  
सुनाए सँधै यही, पावन ।  
०० ०० ००  
भावना थाले हृदयमा उम्लन,  
विवशताहरु असीमित उरमा भए,  
गरि उल्लंघन परेला-सीमा सबै,  
श्वेत शुक्तिज मौन भै गुडिंदै गए ।  
प्राणका उत्सर्ग आश्रय-हीन भै,  
मुख लुकाएर जब व्यथाका काखमा;  
चियाउन लागे सबै चीसा कथा,  
लिई आर्द्र अमर्ष नेत्र-गवाक्षमा ।  
प्रेमका क्रीडा भई व्रीडा सबै  
खेल्न पाएनन् महत्का भित्रमा;  
स्वर नपाई हृदयका उच्छ्वास ती,  
क्रम समाते सबै थोपा-चित्रमा ।  
दुःख दारुण घिनाए प्रतिकार-प्रति,  
ती समाते सहज संयम-शीलता;  
लय समाती अश्रुका तब तारमा,  
मौन नै मुखरित भए शुचि शुभ्रता ।  
करुण कोमल हृदय नातालाइ जब,  
कुल्चिहाँस्यो व्यंग गरि सम्बन्ध नै;  
स्वयंकै चिक्कार खाई लाजले,  
डुब्नगो निज अश्रु मै मन बन्धनै ।  
०० ०० ००  
भङ्ग हुन्छन् प्राण-प्यारी आश जब-  
हुन्छ अनुभव सर्वनाश-विराट्को;  
छाति फारी उठ्छ चिच्याहट तर,  
मूक मुक्ता भई झर्छ विषाद्को ।  
रात्रि नीरकशून्य, तार क-खचित नभ  
हेर्दै हुन्छन् प्रसारित कल्पना;  
सास उठ्छन् शून्यतिर भै शुष्क, औ-  
आर्द्र भै तल खस्छ चीसो चेतना ।  
'देवता' सुनि मग्न हुन्छन् चेतना,  
'प्यार पूजा' ग्रहण गर्दछ 'भावना'  
तर 'घृणा' लाई वरण गर्ने यिनै-  
आँसु; दिन्छन् अञ्जली, भरि वेदना' ।  
०० ०० ००  
हाँसने जून, ज्योत्सना भित्र,  
हेरिराख्ने नभका व्यापार;  
अकिञ्चन मौन-व्यथालाई  
हेर्छ को ? व्यस्त यहाँ संसार ।  
हाँस्छ ‍औ सुत्छ भनी यै विश्व-  
" कसैका साथी, को दुखभित्र ?"  
यिनै निर्वलका समवेदना,  
खस्तछन् पृथ्वीमा, सद्भित्र ।  
यही हुन् निर्मल सुख-स्वीकृति,  
यिनै दुखका साथी सुकुमार;  
चम्की शैशवमा, ढल्ने वही  
लिई लघु-अन्त 'जगतका सार' ।  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
