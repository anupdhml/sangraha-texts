---
title: जरासन्ध
author: कृष्ण प्रसाई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%88
---

जरासन्ध फेरि बिउँझिएको छ-  
उसलाइ थाहा छ,  
फैलिनुको मजा ।  
उस्लाई थाहा छ,  
बन्दी बनाउनुको मजा ।  
अहिले यतिखेर -  
तिम्रो भूखण्ड जो छ -  
इतिहासको संकटकालको नाउँबाट-  
नाजुक गुज्रिरहेछ ।  
आफै इमान्दार नहुनुको नाउँमा-  
तिमीलाई लान्छना लागो भने पनि,  
अन्यथा नठाने हुन्छ तिमीले-  
जस्लाई तिमी विश्वास गरिरहेछौ,  
जरासन्धले उसलाई पनि किनेको छ ।  
जरासन्ध ऊसंग पनि मिलिसकेको छ ।  
र  
उसले जरासन्धकै नुनको सोझो गर्दैछ ।  
सपालु छ जरासन्ध,  
कहिले दिए जस्तो गर्छ -  
तर जति दिन्छ,  
त्यसको दशौं दोव्वर लिन्छ ।  
अभ्यस्त छ जरासन्ध,  
तिम्रो सम्पदामा पासा फालिरहन्छ-  
गाईको रङ्गमा स्यालको मन बोकेर,  
कहिले साधुको भेषमा-  
कहिले जालन्धरको भेषमा,  
र  
कहिले मृगको भेषमा  
पल्किसकेको छ जरासन्ध-  
खजाना लुट्नलाई,  
लालपुर्जा मिच्नलाई  
र  
च्याखे थापिरहनलाई ।  
किमार्थ डराउदैन जरासन्ध,  
धोकामा पार्न तिमीलाई ।  
कसैगरि लजाउदैन जरासन्ध,  
बन्दी बनाउन तिमीलाई ।  
खवरदार !  
असंख्य बाहाना वनाएर,  
जरासन्ध यतिखेर-  
तिमीलाई धरापमा पार्न  
विभिन्न जाल थापेर बसेको छ।  
भेटेसम्म सिङ्गै निल्न-  
भीमकाय जरासन्ध,  
मात्रै दाउ हेरेर बसेको छ ।
