---
title: दुर्योधन सत्संगमा भिजेका छन्
author: कृष्ण प्रसाई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%88
---

देशमा विभीषणहरू जिउँदै छन् ।  
देशमा एकलव्यहरू पनि छन् ।  
जे जति अर्जुनहरू छन्  
ती अब कुनै हालतमा,  
कृष्णको बेकारी बहकाउमा,  
महाभारत लड्न चाहँदैनन्  
र पश्चात्तापको मधुर भाषामा  
उल्टै सम्झाइरहेछन् कृष्णलाई,  
फेरि अर्को युद्धको तयारी  
अब कसै गरी गर्नु हुन्न भनेर ।  
अझै जिकिर छ कृपाचार्यको  
कृष्णले चाहेका भए,  
जुनसुकै बेला पनि-  
युद्ध टाल्न सकिन्थ्यो भनेर  
निरीह धृतराष्टहरूले  
पहिला पनि कहाँ सिमाना देखेका थिए र !  
दूरद्रष्टा भनिने  
सञ्जयहरू पनि अविरल हडतालमा जुटेका छन्  
उनीहरू अब  
कुनै दृष्टिविहीनको पाउभक्तिमा  
आफ्नो समय उत्सर्ग गर्नर् चाहँदैनन्  
र  
चाहँदैनन्  
पुत्रमोहका नाउँमा  
एउटा सिंगै सभ्यता नासियोस्  
च्याँखेको राजनीति छाडेर  
दुःशासन पनि सुधि्रएका छन्  
सभ्यता टिकिरहनुपर्छ भनेर  
दुर्योधन सत्संगमा भिजेका छन्  
इच्छा छैन कसैलाई  
अब कुनै युद्ध चम्कियोस्  
र  
खरानी बनोस् कुरुक्षेत्र ।  
सबै युद्धहरूबाट थाकेको म भने अहिले  
अगम शिखरको चौतारीमा बसेर  
तल समथर सम्पदाहरू हेरिरहेछु  
मेरो देश  
अचेल जहाँ  
हस्तिनापुरमा नभएका  
केही पुरानै दाउका शकुनिहरू छन्  
केही भने शकुनि हुन खोज्दै छन्  
र  
भर्खर जन्मेका नयाँ शकुनिहरूलाई  
स्कुले नानीहरू  
पुतला बनाएर जलाउँदै छन् ।
