---
title: उज्यालोको चौकीदारी
author: कृष्ण प्रसाई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%88
---

त्यतिखेर  
सम्पूर्ण ताताहरु हराएका थिए ।  
समस्त उज्यालाहरु बिलाएका थिए ।  
र समग्र न्यानाहरु चोरिएका थिए ।  
समान न्यानो बाँड्ने सूर्यसमेत सेलाएको थियो ।  
जसको उपस्थितिमा  
चिसोको अस्मिता स्वयं टुहुरो हुने गर्दथ्यो ।  
र त्यतिखेर केवल  
चिसोका साम्राज्यहरु पालेर  
ताराहरु जाग्राम बसेका हुन्थे आकाशमा ।  
र लगातार रुपमा एउटा जूनलाई काखी च्यापेर  
शीत छरिरहेका थिए !  
चिसो झारिरहेका थिए !!  
र तुसारो फ्याँकिरहेका थिए !!!  
उचाइको घमण्डमा  
आफ्नो सत्ताको तुजुकमा-  
आकाश त्यतिखेर मात्तिएको थियो ।  
हुनसक्छ आकाश अहंकारले ग्रस्त थियो ।  
कैयौं वसन्त झरे पनि  
सधैं शरद फलाएर  
अनि हिमपात बर्साएर  
र सिरेटो छर्केर  
आकाश त्यतिखेर  
हाम्रो अस्तित्व नै निल्ने दाउमा थियो ।  
हामी तल धर्तीमा  
बाँच्ने अधिकारको स्पष्ट बहुमत ल्याउन नसकेका  
मान्छेहरु भने  
चिसिएर-  
सेपिएर-  
र कक्रिएर आक्रन्त हुँदै  
आकाशले चोरेका हाम्रा न्यानाहरु  
धर्तीमै फर्काउन भनेर  
आकाशको विरुद्धमा एकजुट भएर-  
समूह भरिरहन्थ्यौँ ।  
सभा लगाइरहन्थ्यौँ ।  
र नारा घन्काइरहन्थ्यौँ ।  
खबरदार !  
तिमी तातो चोर्ने आकाशहरु  
अब कसैगरी हामीसँग नजिस्क-  
हामी मान्छे हौं र मान्छे हुनुको हाम्रो हकलाई-  
समाप्त पार्ने षड्यन्त्रहरु पनि नपस्क ।  
जुलुसमा उभिएका हामीहरु त्यसबेलासम्म पनि  
ताताकै खोजीमा हुन्थ्यौं-  
र आकाशले हडपेका न्यानो पार्ने हाम्रा संयन्त्रहरु -  
हामी फिर्ता लिने तरखरमा थियौं ।  
Õ Õ Õ Õ  
हुँदा-हुँदा  
हाम्रो आवाजले थर्किएर-  
हाम्रो भीडसँग डराएर-  
केही सीप नचलेपछि  
एक दिन  
आकाश एकाएक एउटा सम्झौतामा आयो ।  
र उसले लुकाएका हाम्रा उज्यालाहरु  
हाम्रा लागि धर्तीमै फिर्ता दिने भयो ।  
यसरी हाम्रा न्यानाहरु विनाशर्त आकाशले फिर्ता दियो ।  
Õ Õ Õ Õ  
अहिले पनि हामी एक हूल मान्छेहरु छौं ।  
जो धर्तीमा फ्याँकिएकॊ त्यो उज्यालो तापेर बसेका छौं ।  
कतै फेरि आकाशले उज्यालो नचोरोस् भनेर  
अहिले हामी  
उज्यालोको चौकीदारीमा छौं ।
