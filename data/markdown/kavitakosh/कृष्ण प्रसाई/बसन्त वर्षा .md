---
title: बसन्त वर्षा
author: कृष्ण प्रसाई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%88
---

संयोग नै भनुँ  
तिमीसंगको पहिलो भेटमै-  
तिमीले मलाई बसन्त हुनु भनेकी थियौं ।  
 बसन्तको पर्याय-  
मलाई काफल र कोइली मनपरे पनि  
राताम्मे गुरासे पाखाले मन छोए पनि  
वर्षाऋतु मन पर्नुमा-  
मेरै कमजोरी हुन सक्थ्यो ।  
हामी वीचको अन्तर यति नै थियो -  
काफल पाक्नु र वैश फुल्नु जस्तै ।  
कोइली बोल्नु र बसन्त फल्नु जस्तै ।  
त्यस्तै त्यस्ता सम्झनाहरुको ताँतीमा-  
मलाई मनपर्ने मनसुनहरु थाती राखेर-  
मलाई मन पर्ने बादलका रातहरु छोडेर  
एक दिन मैले एकाएक तिमी मै समाहित हुने गरी  
बसन्तको पर्याय तिमीसंगै सम्झौता गरे  
त्यति खेर मलाई -  
मेरो मायाको पराजय भन्दा पनि-  
तिम्रो सम्मोहनको विजयले तान्यो ।  
 बसन्त त निकै मापाको हुदोरहेछ  
माया गर्न मान्छेहरुलाई-  
बसन्त त निकै बलशाली हुदोरहेछ  
मन चोर्न मान्छेहरुलाई ।  
एक दिन त उस्ले सुटुक्क भन्यो-  
मेरो सृजनामा झुक्न सक्ने कवि  
एक पटक आफै बसन्त हुन सिक त !
