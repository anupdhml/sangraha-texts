---
title: एउटा मानिसको प्रस्थान
author: रमेश क्षितिज
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%95%E0%A5%8D%E0%A4%B7%E0%A4%BF%E0%A4%A4%E0%A4%BF%E0%A4%9C
---

एउटा मानिस सर्वोत्कृष्ट कला हो संसारको  
ऊ गयोभने उसँगै जान्छन्  
कुनै सोचमा डुबिरहेजस्ता उसका गम्भीर आँखा वा दुर्लभ मुस्कान  
उसको सीप र कतिपय रहस्यहरू  
जाँदा आफूसँगै बोकेर लान्छ उसले कल्पनाको ठूलो सहर  
आफूले हिंडिसकेको समयको चौडा सडक  
र बिताएको रोमाञ्चक इतिहासलाई रुमालझैँ गोजीमा हालेर  
हिडिदिन्छ ऊ कुनै अनिर्दिष्ट दिशातिर  
कति रोएको थियो हृदयमा लागेका चोटहरू एकान्तमा गन्दै  
वा कति हाँसेको थियो यात्राका मिठा घटनाहरू सम्झिदै  
अनेकन् यस्ता कथाहरू आफूसँगै लिएर  
छोडेर जान्छ ऊ केवल केही धमिला सम्झनाहरू  
एउटा मानिस गयोभने हुँदैन हजारौँ मानिसको भिडमा ऊ  
सुनिदैन उसको स्वर र देखिदैन अनुहार  
भेटिदैन कुनै पनि रात्रीभोजमा उसको सशरीर उपस्थिति  
एउटा मानिस साँच्चै गइदियो भने  
सुनसान र रित्तो रित्तो बनाइदिन्छ एउटा संसार !  
अभावको चस्माबाट हेरेपछिमात्र  
हामी देख्दछौँ टाढा गइसकेको मानिसको मूल्यको आकृति  
तर सुन्दैन ऊ हाम्रो आवाज त्यसबेला र फर्केर आउँदैन हामीछेउ  
अहिले नै रोक मानिसलाई आफ्नो प्रेमले !
