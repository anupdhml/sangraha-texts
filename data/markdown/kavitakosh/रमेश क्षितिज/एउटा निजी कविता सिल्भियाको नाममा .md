---
title: एउटा निजी कविता सिल्भियाको नाममा
author: रमेश क्षितिज
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%95%E0%A5%8D%E0%A4%B7%E0%A4%BF%E0%A4%A4%E0%A4%BF%E0%A4%9C
---

जीवन त जसरी पनि चल्दोरहेछ  
कसैको प्रेममाजस्तै अभाव र वियोगमा पनि  
चीसा हिउँदहरु आए कैयन, संझनाको न्यानो घाम तापेर बसें,  
र कैयन चैते हुरीहरुमा सुकेको पातजस्तो भएर उडिरहयो मन  
झरी फाटेको दिन वर्खान्तमा सुकाएँ  
तिमीले उपहारमा दिएका विश्वप्रसिद्ध व्यक्तिका आत्मकथाले भरिएका पुस्तक  
र जन्मदिनको उपहारमा दिएका कपडाहरु  
बर्खाको तलाउ देख्छु आँसुले भरिएका तिम्रा आँखा र त्यो क्षण संझिन्छु  
उकालोको एक्लो वृक्ष देख्छु र टाढा कतै प्रतिक्षारत तिमी उभिइरहेको संझिन्छु  
जब देख्छु यात्रामा कतै समुन्द्र तिम्रो विश्वास र तिमी हुनुको आभास संझिन्छु  
छुट्टिएर पनि छुट्टिनै सकिनँ म  
बतासको झोकालाई तिम्रो लामो निश्वास संझिन्छु  
तिम्रो चञ्चलता र खित्कालाई विहानको प्रकाश संझिन्छु  
जीवनमा यती ठूलो आघात सहेर पनि दुख्यो सम्म भन्न सकिनँ मैले  
छातीभित्र निरन्तर गइरहे पनि भूइचालोका धक्काहरु  
म मौन, शान्त, एकदमै निस्पतहजस्तो भइरहेँ  
अहो ! करौडौं मानिसहरुवीच  
कसैलाई थाहा हुनेछैन एउटा अदभुत कथा !  
फुर्सदको समय ढोका थुनेर एक्लै कहिलेकाही  
कल्पिन्छु, र दोह¥याउछु समयका हिसाब किताब  
के मिल्दैन के मिल्दैन  
यसो गरेको भए हुने रहेछ भन्छु त्यसो भनेको भए हुने रहेछ भन्छु  
उस्तै छ पहिलोपल्ट भेट भएको ठाउँ  
उस्तै छन् बाटाहरु र मानिसको चहल पहल  
मात्र तिम्रो अनुपस्थितिको अध्यारोमा हराउछन् सबै रङहरु,  
सुन पग्लिएर लत्पतिएझै मुस्काइरहन्छन् सुनौला घाममा डाडाँहरु  
मन्दिरमा बजिरहन्छ घण्टाहरुको ध्वनी र घस्रिरहन्छ चिप्लेकिराझै समय  
म भने हराइरहन्छु प्रश्नहरुको चारकोसे झाडीमा  
अविस्मरणीय एउटा गर्भवतीले साँझले  
जन्माउला भनेको थिएँ सुन्दर विहान !  
किन चल्यो हुरी अचानक र उडायो गुँड ?  
किन खस्यो असिना र झा¥यो गुलाफका पत्रहरु भूइमा ?  
किन खस्यो चट्याङ र भत्कायो गरीबको छाना ?  
जीवनमा कति अर्थपूर्ण छ कुनै मानिसको अभाव वा उपस्थिती !  
बर्षाैदेखि तिमीलाई पर्खिरहेका बाटाहरुमा नहिडेर गयौ तिमी  
एउटा पुरानो किताबका पाना यसै पल्टाउदै थिए साँझमा  
सकिसकेको फूल देखेर  
सिल्भीया, तिम्रो संझना ताजा भएर आयो आज !!
