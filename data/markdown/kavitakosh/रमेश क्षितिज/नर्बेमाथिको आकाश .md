---
title: नर्बेमाथिको आकाश
author: रमेश क्षितिज
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%95%E0%A5%8D%E0%A4%B7%E0%A4%BF%E0%A4%A4%E0%A4%BF%E0%A4%9C
---

ईश्वर नामको चित्रकारले युगौँ पहिले बनाएथ्यो एक सुन्दर तस्बिर  
र उपहारको रूपमा दिएथ्यो सूर्यलाई कुनै दिन,  
तस्बिरमा थिए--सेताम्मेफुलेका हजुरबा पर्वतहरू  
दार्शनिकको विचारमग्न आँखाजस्ता शान्त तलाउ  
रङ्गीविरङ्गी रूख, पात र बुट्यानहरू  
कुनै रिलेदौडमा भाग लिइरहेको धावक नदी  
टाउकोमा सिङको सिङ्गै रूख बोकेर कुदिरहेका रेयन डेअर  
हिउँको झरीमा नुहाइरहेका बाटा र मोडहरू  
नीलो पछ्यौरी ओढेर सुतेको समुद्र  
धेरै धेरै तस्वीरहरू थिए तस्बिरमा  
र थियो जीवन बाँच्ने कला   
गाउँ, पहाड र खोलाको किनार घुमी हिँड्ने पर्यटक---सूर्य  
अचेल प्रत्येक दिन जब निदाउन खोज्छ रातमा  
भाग्छ निद्रा र आँखाभरि घुम्छन् उनै मनोहर दृश्यहरू  
अनि सबै निदाइसकेपछि  
घरक्क खोल्छ झ्याल--नर्बेमाथिको आकाश  
क्यामराको फ्ल्यासजस्तो छरिन्छ घाम मध्यरातमा  
एकटक हेर्छ सूर्यले उपहारमा पाएको त्यही तस्बिर  
अनि निदाउँछ तृप्त भएर  
गुटुमुटु अँध्यारोको सिरकले  
मुख छोप्दै 
