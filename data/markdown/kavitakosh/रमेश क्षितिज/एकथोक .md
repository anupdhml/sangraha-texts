---
title: एकथोक
author: रमेश क्षितिज
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%95%E0%A5%8D%E0%A4%B7%E0%A4%BF%E0%A4%A4%E0%A4%BF%E0%A4%9C
---

त्यसो त धेरै चीजहरू छन् पृथ्वीमा  
यो घुमिरहने पर्यटकजस्तो सूर्य-- मृदु मुस्कानजस्तो उसको बिहान  
यी बूढा पर्वतहरू र तिनीहरूको शालीन गम्भीरता  
यी तरुनी खोलाहरू र तिनीहरूको मादक चञ्चलता  
उकाली र चौतारीहरू  
सफा रुमालजस्तो बिहानको नीलो आकाश  
र साँझमा बुट्टाजस्ता ताराहरू  
हो, धेरै चीजहरू छन् पृथ्वीमा  
यी स्वतन्त्र पंक्षीहरू र पात फर्फराइरहेका वृक्ष  
प्रेमपूर्वक बजाइएका भायोलिनका धुन र मिठा सम्झनाहरू  
प्रिय अतीत र उज्यालो भविष्य  
अनन्त फैलिएका बाटाहरू र सुखद यात्राहरु छन् पृथ्वीमा  
र छन्-- ठूला ठूला पुस्तकालय र पुरातात्विक दरबारहरू  
तथापि धेरै चीजहरू छन्  
र पनि एकथोक  
तिमी छैनौभने -- केही पनि छैन पृथ्वीमा !
