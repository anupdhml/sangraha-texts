---
title: अनाम कथा
author: रमेश क्षितिज
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%95%E0%A5%8D%E0%A4%B7%E0%A4%BF%E0%A4%A4%E0%A4%BF%E0%A4%9C
---

एकदम आतङ्क फैलिएको छ सहरमा  
अवाक छ सेनाको बम डिस्पोजल टोली  
र घण्टौंसम्म ओल्टाइपल्टाई हेरिरहेछ  
एउटा मैलो झोला,  
पूर्व क्षितिज नखुल्दै फरार हुने को थियो ऊ ?  
सुदुर पश्चिमबाट दिवा सेवाको बस चढेर  
को ओर्लेको थियो साँझमा ? कसरी काटेको थियो रात  
र के देखेको थियो रातभरी सपना ?  
कुन कथा बोकेको थियो उसले  
र कसलाई खोज्दै हिडेको थियो यी गल्ली र चोकहरुमा  
सूचनापाटी, अखबारका पाना र महानगरको भीडमा ?  
अन्ततः झोलाभित्र भेटिए  
केही मैला मैला कपडाहरु  
र एक गाउँले युवतीको तस्वीर ।
