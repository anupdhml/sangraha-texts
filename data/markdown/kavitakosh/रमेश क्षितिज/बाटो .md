---
title: बाटो
author: रमेश क्षितिज
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%95%E0%A5%8D%E0%A4%B7%E0%A4%BF%E0%A4%A4%E0%A4%BF%E0%A4%9C
---

कहाँ जान्छ बाबु यो बाटो ?  
भर्खरै पहाडबाट झरेको एउटा निर्दोष अनुहार  
उभिन्छ म सामु र कायल बनाउँछ मलाई  
अन्यौलग्रस्त म हेरिरहन्छु  
चौतर्फी पैmलिएका बाटै बाटाहरू,  
उसबेला त्यो दुर्गम गाउँमा बसेर  
म खोजिरहन्थेँ बाटो र पुग्न चाहन्थेँ --- निष्पक्ष न्यायालय  
गरीबका नानीहरूले पढ्ने स्कुल  
र टाढाको रहस्यमय सहर  
तर कहीँ पुगेन त्यो निर्दयी बाटो  
बरु पल्टिरह्यो कुनै थकित यात्रीजस्तै भएर  
पहाडको फलैँचामा मस्त ,  
मैले बिताएँ आफ्नो बाल्यकाल  
गाईका बथानहरूको पछि पछि लागेर  
हरेक साँझ फुकिरहेँ रहरहरूको बाँसुरी ।  
यसपछि बसाइँ सरेर हामी झर‌्यौँ नयाँ ठाउँ  
यसबेला पनि म चाहन्थेँ कही जाओस् यो बाटो  
र पुर‌्याओस् मलाई मेरा सपनाको थुम्कोसम्म  
कुनै बृद्ध अभिभावकजस्तो काँधमा राखेर देखाओस् मेरो गन्तव्य  
कहि गएन ऊ बरु फन्फनी बेरेर अजिङ्गरजस्तो  
बाटोले थुनिरह्यो मलाई  
विद्रोह गरेर घरबाट म निस्किएँ एकरात  
यिनै बाटाहरूको भीडमा ,  
हो त्यसपछि बाटोले ल्याएर छोडेको हो मलाई  
यो व्यस्त चौकमा र आपूm फर्केको हो कतै  
उभिएको छु म मध्यचौकमा सालिकजस्तै  
त्यसबेलादेखि  
खोजी छ अझै निरन्तर नयाँ बाटोको,  
यही बाटो कोही गइरहेछन् सिंहदरबार  
कोही मलेसिया वा कोरियाअनि द्वन्द्वग्रस्त इराक  
कही जाँदैन यो बाटो, कहि जाँदैन  
बरु तपाईं पो कहाँ जाने हो दाइ ?
