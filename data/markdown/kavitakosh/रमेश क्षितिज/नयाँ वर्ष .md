---
title: नयाँ वर्ष
author: रमेश क्षितिज
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%95%E0%A5%8D%E0%A4%B7%E0%A4%BF%E0%A4%A4%E0%A4%BF%E0%A4%9C
---

बर्सेनि आउँछन् प्रमुख अतिथिजस्ता नयाँ वर्षहरु  
र विमोचन गरेर जान्छन्  
रंगीन सपनाका नवीनतम संग्रहहरु  
समारोह विसर्जनपश्चात सबै आआफ्नो घर फर्किसकेको  
सुनसान स्थलजस्तो जिन्दगीले पल्टाउँछ निलो डायरी  
र पढ्न थाल्छ विगतको दैनिकी  
वा एक टुक्रा आत्मकथा  
कोही गइसकेको छ यहाँबाट  
मात्र सम्झनाको एउटा धमिलो आकृति  
बसेको छ उसले सुस्ताएको चौतारीमा  
अल्झेको छ उसकै मधुर स्मृति - उसले हिँडेको गोरेटो  
र स्पर्श गरेका यी धुपीसल्लाका बोटहरुमा  
थाह छैन अघिल्लो मोडमा भेटिने नवागन्तुक  
हाँस्छ कि हाँस्दैन अलिकति ओठ खुम्च्याएर  
र आँखाका पुतली चम्किला बनाएर  
अथवा सुम्सुम्याएर मायाले कपालमा घरिघरि  
भन्छ भन्दैन - यात्रा हो जिन्दगी यी घुम्तीहरुमा  
छतमा सुकाएका कपडाहरु उडाउँदै दौडिरहेछ बतास  
यता एकान्त कोठामा बसेर  
पुरा गर्न खोजिरहेछु म गीतका बाँकी अन्तराहरु  
र, समय -- छिमेकमा भर्खरै आएकी युवती भएर  
झ्यालबाट सुनिरहेछ मेरो अस्पष्ट लय ।
