---
title: ट्रान्जिट
author: रमेश क्षितिज
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%95%E0%A5%8D%E0%A4%B7%E0%A4%BF%E0%A4%A4%E0%A4%BF%E0%A4%9C
---

झिलीमिली विजुलीबत्तीको प्रकाशमा  
चम्किरहेको एअरपोर्टभित्र  
 ट्रान्जिटमा  
हातमा प्रियतमको धमिलो तस्बिर लिएर  
सेतै कपाल फुलेकी एउटी बूढी  
सुनाइरहिछ रातमा मलाई आफ्नो प्रेमकथा  
मुजामुजा परेका गाला हुँदै खसिसकेको छ आँसुको एक धर्सो,  
भन्छे-- तीस वषअघि  
फरक देश, भाषा र संस्कृति भएका हामी भेटिएथ्यौ एकै ठाउँ  
र सँगसँगै हिंड्दाहिंड्दै कतिखेर परिसकेका थियौ गहिरो प्रेममा  
छुट्नु अघिल्लो रात  
तातो आँसुले भिजाएथ्यौं एकअर्काको छाती  
ट्रान्जिटमा साटेथ्यौं अन्तिम चुम्बन र छोटो प्रेमपत्र  
यी यही त हो उसले उहिल्यै सप्रेम दिएको नीलो डायरी !  
भन्छे-- जीवनभरि उस्तै ताजा रहिरह्यो हृदयमा प्रेम  
तीस वर्षपछि भेटेर हामीले सुनायौं-- कसरी बित्यो जिन्दगी  
सम्झ्यौं-- स--साना झगडा र अर्को जुनी त सँगै जिउने सपना  
रुँदारुँदै हास्यौं र हाँस्दाहाँस्दै रोयौं अचानक !  
मानौं सँगसँगै लागिरहेछ घाम र दर्किरहेछ झरी  
म मौन हेरिरहेछु-- उसका भिजेका परेली  
र बेलाबेलामा ओठको मुस्कान  
उडानका लागि अझै बाँकी छ केही समय !
