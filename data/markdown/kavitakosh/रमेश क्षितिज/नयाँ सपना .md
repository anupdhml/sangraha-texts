---
title: नयाँ सपना
author: रमेश क्षितिज
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%95%E0%A5%8D%E0%A4%B7%E0%A4%BF%E0%A4%A4%E0%A4%BF%E0%A4%9C
---

म त्यहीँ थिएँ  
एकदम त्यहीँ --तिम्रो आसपास  
टोलाइरहेको --उदास एक्लो र निरीह  
भव्य महलछेउ जोडिएको छाप्रोजस्तो  
ठूलो रूखमुनि  
तप्केनी सहेर नसप्रेको बिरुवाजस्तो  
म त्यहीँ थिएँ-- बत्तीमुनि अँध्यारोजस्तो  
म त्यहीँ थिएँ  
कुनै दन्त्यकथाको श्रापित पत्थरजस्तै  
वषौँदेखिमलाई प्रतीक्षा थियो तिम्रो स्पर्शको  
अनेकजीवन बिताएँ हुँला  
म व्युझिने तिर्सना बोकेर यहां  
तिम्रोछेउ  
तर, तिमीबाटै छेकिँदै तिमीबाट हेपिँदै  
त्यसरी बिर्सिन्छन् मानिसहरू मलाई  
जसरी सम्झना हुँदैन  
घर पुगेपछि बाटोमा बास बसेको पाटी  
यात्रामा बिसाएका कैयन् ढुङगे चौतारी  
प्यास मेटेको सङ्लो जरुवा  
वा बाटोमा छोडिएका पाइलाका डोबहरू  
म त्यहीँ थिएँ तिम्रै वरिपरि  
कैयन् जुनी भौतारिँदै हिडेहुँला नभेटेको प्रेम खोज्दै  
अतृप्त, अशान्त र असहाय  
बयरका काँडामा अल्झेर रगतपच्छे भएँहुँला, अल्झेहुँला साँझहरूमा  
कहिले बाटो भुलेर थाकेहुँला बगरहरूमा  
भत्किँदै गएको देवलजस्तो मलाई सम्भार गर !  
म अनन्त सम्भावनाहरूको उज्यालो ढोका  
कुनै सुनौलो चाबी लिएर प्रवेश गर मेरो हृदयमा !  
वर्षौँदेखि कुनै कुनामा थन्क्याइएको  
धूलै--धूलोको  
पत्रले छोपिएको म एउटा सारङ्गी  
मलाई सुम्सुम्याऊ र निकाल एउटा प्रिय धून !
