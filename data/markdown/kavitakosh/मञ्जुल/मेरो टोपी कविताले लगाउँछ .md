---
title: मेरो टोपी कविताले लगाउँछ
author: मञ्जुल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%9E%E0%A5%8D%E0%A4%9C%E0%A5%81%E0%A4%B2
---

मेरो टोपी  
कहिलेकाहीँ दराजले लगाउँछ  
कहिलेकाहीँ बाकसले  
कहिलेकाहीँ गलैँचाले लगाउँछ  
कहिलेकाहीँ गिटारले  
कहिलेकाहीँ कुर्सीले लगाउँछ  
कहिलेकाहीँ पर्खालले  
मेरो टोपी  
कहिलेकाहीँ मेरो कविताले लगाउँछ।  
म चाहन्छु  
मेरो टोपी आकाशले लगाओस्  
सारा नीलिमाले,  
बहिरहने बतासले लगाओस्।  
यस्तो सोचिरहेका बेला  
मेरो टोपी  
कि त मेरी सानी छोरीले लगाइरहेकी हुन्छे  
कि घरको अँध्यारो कुनाले  
कसैले वास्ता नगरिएको  
मिल्किएको घरको कुनाले.....।
