---
title: मासिँदै गएको अनुहार टाउकाको
author: ज्ञानेन्द्र खतिवडा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%8D%E0%A4%9E%E0%A4%BE%E0%A4%A8%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%96%E0%A4%A4%E0%A4%BF%E0%A4%B5%E0%A4%A1%E0%A4%BE
---

झुल्किएको सभ्यताको  
औँलो समाएर  
अग्लँदै गएको टाउको  
फेरि  
ओरालो लाग्दैछ--- यसबेला  
सुरुमै फ्याँकेको पुरानो  
अनुहार नपरेको अनुहार  
पुनः टाँस्दै छ  
उठाउँदै  
टाउकाको अघिल्लो भित्ताभरि  
झर्दैछ---  
सभ्यताको घोडाबाट हाम फाल्दै  
हो, चार पाउमै कुद्ने रे  
डार्विनका  
रामबहादुरहरू  
हरिओम्‌हरू  
जर्ज बुसको रामधुनी  
जगाएर  
छाक टार्न पल्केका पाखुराहरू  
सधैँ  
पुर्पुरोलाई दोस्याउँदै  
झर्दै छन् ओरालो  
सभ्यताले  
सुलसुती खेल्दैछ--- यतिखेर  
   
झर्नपनि  
कस्तरी झर्न सकेको  
अनुहार टाँसेर टाउको  
पाइतालातिर  
टाउकालाई  
लाजै नलाग्ने भो--- यतिखेर  
अनुहार अलमलिएर  
घरी--घरी  
पुच्छर र सिङको हाँचमा  
नभेटेको होइन घरी--घरी  
साँच्चै  
झर्न पनि त  
कस्तरी झर्न सकेको  
अनुहार टाँसेर टाउको  
पाइतालातिर  
साँच्चै  
खस्न पनि त  
कस्तरी खस्न सकेको  
अनुहार टाँसेर टाउको  
पुच्छरतिर ।
