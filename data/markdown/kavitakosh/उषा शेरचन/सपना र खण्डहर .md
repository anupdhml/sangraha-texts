---
title: सपना र खण्डहर
author: उषा शेरचन
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%B7%E0%A4%BE_%E0%A4%B6%E0%A5%87%E0%A4%B0%E0%A4%9A%E0%A4%A8
---

निधारमा कहिल्यै निको नहुने  
घाउका टिका थापेर  
छातीमा कहिल्यै नमेटिने  
सरापका कोसेली लिएर  
युगौँदेखि अश्वत्थामाझैँ  
भट्किरहन अभिशप्त छौँ  
समर्पित प्रेमका  
समर्पित छालहरू आज  
वरदान होइन  
अभिशाप बोकेर आएको छ  
अनन्त--अनन्त प्रतीक्षा पश्चात्  
जिन्दगीका मोडमा अकस्मात्  
एकअर्कासँग भेट्दा  
न न्यानो अँगालोमा बाँध्नै सक्यौँ  
न तातोस्पर्शले चुम्नै सक्यौँ  
 मुटुबाट निरन्तर माया चुहिरहँदा पनि  
--- अँजुलीमा भरिरहन सकेनौँ हामीले  
आँखाबाट सहस्र मोतीका दानाहरू झरिरहँदा पनि  
--- औँलाहरूले टिपिरहन सकेनौँ हामीले  
कठैः न मनका कुरा सबै ओकल्नै सक्यौँ  
कठैः न मनका पीडा सबै पोख्नै सक्यौँ  
आज अचानक एकअर्कालाई देख्दा  
अग्निझैँ प्रज्वलित हुनुको साटो---  
झन्--झन् हिउँझैँ जमिरह्रयौँ,  
पछारिएर छाती चट्टानमाथि---  
रक्तरञ्जित मुटुले हेरिरह्रयौँ  
सङ्गृहीत पीडा जताततै दुखाएर  
हाम्रा घायल यादको शिविरभित्र  
हाम्रा अभिमानको शिविरभित्र  
--- कुण्ठित हाम्रा भावनाहरू  
--- खण्डित हाम्रा चाहनाहरू  
उमेरका हदबन्दी नाघ्दासम्म पनि  
न सँगसँगै हिँड्नै सक्यौँ  
न सँगसँगै उड्नै सक्यौँ  
न सँगसँगै जिउनै सक्यौँ  
मनका अनन्त गहिराइबाट  
एकअर्कालाई चाहँदाचाहँदै पनि  
न मायाका सुन्दर संसार जोड्नै सक्यौँ  
न घृणाका साङ्लाहरू नैतोड्न सक्यौँ  
सपना त एक खण्डहर रहेछ  
जसलाई घर हो भनेर न बस्नै सकिन्छ ।  
जसलाई घर होइन भनेर न बिर्सनै सकिन्छ ।।
