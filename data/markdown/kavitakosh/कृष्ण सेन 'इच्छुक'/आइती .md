---
title: आइती
author: कृष्ण सेन 'इच्छुक'
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%B8%E0%A5%87%E0%A4%A8_%27%E0%A4%87%E0%A4%9A%E0%A5%8D%E0%A4%9B%E0%A5%81%E0%A4%95%27
---

परेला रुझेको तिम्रा आँखामा  
असीम पीडा छैन  
यो पनि म भन्दिनँ  
पीरले भक्कानिएको तिम्रो मुटुमा  
असह्रय वेदना छैन  
यो पनि म भन्दिनँ  
पानी दर्किरहेजस्तै तिम्रो मन धर्किरहेछ, आइती  
तिमी रोइरहेकी छौ/आँसुकाढिरहेकी छौ  
आज तिम्रो सिउँदोको सिन्दूर पुछिएको छ  
तिम्रो रहर खोसिएको छ/तिम्रो खुसी खोसिएको छ  
मालीबिनाको फूलबारीमा मैलोजस्तै एक्ली छौ, आइती  
आज तिम्रो उमेरको जोली खोसिएको छ ।  
पहराको निर्जन फूलजस्तो तिम्रो जीवनमा  
विपत्‌को पहिरो गएको छैन  
यो पनि म भन्दिनँ  
विरहले जलेको व्यथित तिम्रो ह्दयमा  
सन्तापको वज्र परेको छैन  
यो पनि म भन्दिनँ  
आज तिमी हैन मेरो जीवनै उजाडिएजत्तिकै उदास छु म पनि  
आइती, तिमी नै भन तर रोएर के हुन्छ ?  
रहरहरू जलेर खाग भएझैँ बेहाल तिम्रो छातीमा  
घात--प्रतिघातको हुन्डरी चलेको छैन  
यो पनि म भन्दिनँ  
मन भरङ्गिएको शोकसन्तप्त आलो यौवनमा  
विषादको हुरी बहेको छैन  
यो पनि म भन्दिनँ  
आज तिमी हैन मेरो संसारै बिरानिएजत्तिकै विह्रवल छु म पनि  
आइती, तिमी नै भन तर पीर गरेर के हुन्छ ?  
यो वर्ष  
बाँधेर आँसुले हितको मायालाई  
 ऊ जाने बाटो छेकेकी थियौ तिमी  
साहूको पेचले रन्थनिएको खसमलाई  
अँगालोको छाँदले बेरेकी थियौ तिमी  
गरेर छियाछिया विदीर्ण मुटुलाई  
ऊसँग दसबिन्ती हात जोडेकी थियौ, तिमी  
तर, तिम्रो शिरको स्वामी  
विवशताको चोट र मर्दको इखले  
जाल फाँडेर मुक्ताकाशमा उडेको पन्छी झैँ  
वेग हान्दै लाहुर गएको थियो  
निष्ठुरीजस्तै तिम्रो हितको परानी  
तिमीलाई छाडेर दूर कतै भाउन्निएको थियो।  
जस्तो कि  
सानैमा टुहुरा हुने  
यस देशमा असङ्ख्य नाबालक छन्/तिनलाई हेर  
बैँसमा अबलाको जिन्दगी गुजार्ने  
तिमीजस्तै हजार न हजार विधवा छन्/तिनलाई हेर  
आर्जन खान नपाउँदै तन्नेरी छोराको  
निःसन्तान भईमर्ने  
पितृजस्तै वृद्ध मातापिता छन्/तिनलाई हेर  
के पाए र तिनले पनि तिमीले जस्तै ती लाहुरेबाट  
दसधारा आँसुको भाराबाहेक  
के छ र तिनीहरूसँग पनि तिम्रो जस्तै  
कष्ट, क्लेश र पीडाबाहेक  
आइती, दुःखको भारी र चिन्ताबाहेक ।  
यसरी, ती जो लाहुर गएर  
अर्कैको मुलुकमा पसिना बगाउने गर्छन्  
तिनको पसिनाले खडेरीमा  
आफ्नै घरको एक बित्ता बारी भिजे कति हुन्छ  
ती जो अर्कैका लागि  
नाहकमै लडेर व्यर्थैमा मर्ने गर्छन्  
तिनको रगतले आफ्नै देशका  
बन्जर, मरु र टार रातै पारी सिँचे कति हुन्छ  
आइती, अब त मुख फोरेर बोलिदेऊ  
पराईको लाखमा घिनले बाँच्नुभन्दा  
आमाको काखमा हाँसी--हाँसी मर्न सिके कति हुन्छ ।
