---
title: तिम्रा जोर आँखालाई परेवा–सलाम
author: भूपाल राई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%82%E0%A4%AA%E0%A4%BE%E0%A4%B2_%E0%A4%B0%E0%A4%BE%E0%A4%88
---

म आफ्नो पुरानो खेतीबाट  
विश्रामको अनुमति खोजिरहेथेँ  
 एक्कासि तिम्रा आँखाबाट  
एक जोर प्रहेलिका परेवा  
पखेटा फटफटाएर  
मलाई ठुङ्न निस्कँदा  
म त दुखेर आहाल भएछु  
मेरो स्वाधीनताको डिलमा उभिएर  
मेरै छातीको तरङ्गसँग खेल्छौ भने  
पर्ख, तिम्रो हातमा म एउटा बल्छी राखिदिन्छु।  
यतिखेर तिम्रोर मेरो हातमा  
विश्वासको एउटा बम परीक्षणमा छ  
मान्छे पछार्न सक्ने त्यो पुरानो चमत्कारसँग  
खेल्न जानिएन भने  
तिम्रो हातबाट चिप्लिएर  
मेरै थाप्लोमा गिर्न सक्छ  
र मेरो घातबाट उठेको धूवाँले  
तिमीलाई पनि पिर्न सक्छ  
फुकाइदेऊ त्यो चमत्कारी गाँठो  
अब मेरै हातमा  
 हत्केलाभरि प्रीतिका जोर परेवा डाकेर  
म त्यो बमलाई चारो बनाएर छरिदिन्छु ।  
तिम्रा ती जोर आँखालाईपरेवा--सलाम ।  
एक दिन तिम्रो अँगालोभरि  
परेवाको बथान थमाएर  
म आफूलाई सबभन्दा धनी मान्छे साबित गर्दै  
अन्तध्र्यान हुनेछु  
त्यो दिन तिमी भन्नेछौ---  
"यो मान्छे  
साँच्ची नै अभेक र अक्करहरूमा  
ह्दयको झोलुङ्गे टाङ्दो रै'छ  
यो मान्छे  
परेवाको सलाम चढाउँदो रै'छ ।"
