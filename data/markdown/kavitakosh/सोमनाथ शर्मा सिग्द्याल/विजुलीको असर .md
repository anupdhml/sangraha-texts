---
title: विजुलीको असर
author: सोमनाथ शर्मा सिग्द्याल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%8B%E0%A4%AE%E0%A4%A8%E0%A4%BE%E0%A4%A5_%E0%A4%B6%E0%A4%B0%E0%A5%8D%E0%A4%AE%E0%A4%BE_%E0%A4%B8%E0%A4%BF%E0%A4%97%E0%A5%8D%E0%A4%A6%E0%A5%8D%E0%A4%AF%E0%A4%BE%E0%A4%B2
---

क्या हो यो सन्मुखमा अति चित्र चलाक चालको सुषमा ।  
यो तेजीलो जोडा दौडाउँछ दिव्य दीप्तिको घोडा ।।१।।  
टाढा छ बादल-दल स्पष्टै छन चन्द्रमा पनी विमल ।  
जोडा बिजुली गोला विचमा झल्कन्छ किन होला ?।।२।।  
अलि अलि कुना गुलाबी झल्कन्छ श्याम विन्दुविच गाबी ।  
साफ सफेदी परको घेरा छ नी सुनील केसरको ।।३।।  
झल्काई बहुरङ्गी पलक पलकमा नयाँ नयाँ भङ्गी ।  
झलमल पार्दछ दुनियाँ गम्काई चमक दमकको मुनियाँ ।।४।।  
फैलाई चटकीला दुनियाँभरको मुसाफिरी लीला ।  
आश्मान छ छिनमा देखिन्छ अनी जमीनमा छिनमा ।।५।।  
विजुलीको झलक परी तिर्मिरले छाइहाल्छ नजरभरी ।  
डगमग भई दिल पनी हराउने हुन्छ होश अनी ।।६।।  
देख्तछु कति तेजीलो पार्दछ चहुँओर चहकीलो ।  
खिच्तछ इन्द्रियधारा चुम्बकले लोह झैं सारा ।।७।।  
बिजुली सुधा भरीलो अथवा हो यो विशेष जहरीलो ?  
रुचिले नजर लुभाई खाग पनी पार्छ यो सबैलाई ।।८।।  
चल्दा विपवल्लीको तुलना पाई विलास विजुलीको ।  
लिनुपर्छ होश भिक्षा पाई व्यामोहको कडा शिक्षा ।।९।।  
चञ्चल चमक चलार्य भुलाउने जटिल जाल फैलाई ।  
विजुलीले अबलाई लाग्यो लैजान जिन्दगीलाई ।।१०।।  
(\*सूक्तिसिन्धु (फेरि), जगदम्बा प्रकाशन, २०२४)
