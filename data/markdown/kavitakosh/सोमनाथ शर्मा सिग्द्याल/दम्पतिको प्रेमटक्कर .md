---
title: दम्पतिको प्रेमटक्कर
author: सोमनाथ शर्मा सिग्द्याल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%8B%E0%A4%AE%E0%A4%A8%E0%A4%BE%E0%A4%A5_%E0%A4%B6%E0%A4%B0%E0%A5%8D%E0%A4%AE%E0%A4%BE_%E0%A4%B8%E0%A4%BF%E0%A4%97%E0%A5%8D%E0%A4%A6%E0%A5%8D%E0%A4%AF%E0%A4%BE%E0%A4%B2
---

पति  
प्रेम गराई खुद्रा किन लिन्छयौ मानको मुद्रा ?  
देऊ दाग दवाई प्यारी १ मुखचन्द्र चाँदनी छाई ।।१।।  
दम्  
विधुविंव दिशाविदिशा उदाउँदा ! दिनसमान हुन्छ निशा ।  
क्या हो सफाइ आज ! प्राप्त भयो तव त मानको ताज ।।२।।  
पति  
के पर्नगई धक्का कोमल दिल खुंचियेछ त्यो पक्का ?  
तब अघिदेखि अडेकै प्रेम-प्रतिमा पनी छ बाहेकै ।।३।।  
दम्  
देखिन्न जहाँ सीमा चौराहसरी विशाल छातीमा ।  
उसको बराबर गरी यति छोटो चित्तमा अडोस् कसरी ? ।।४।।  
पति  
कालो बादललाई मुखमा वर्षातले सक्यो छाई ।  
अझ तिम्रो मानसमा क्रीडा पाउन्न हंस यो रसमा ।।५।।  
दम्  
शारद कमलकलीकवो मण्डपवरिपरि देखिन्छ नगरीको ।  
अब मत्त हंस यतिको टाढा दौडनु मनाउँदै ननिको ।।६।।  
पति  
उपहार गरें यसरी मनभरका प्रेमका गठरो ।  
पाउन्न किन स्नेही टेढो टक्को कुना पनी केही ।।७।।  
दम्  
के लाभ हुन्छ मनको अर्पण विनकाम चाहने जनको ?  
स्वार्थ भई प्रतिपक्ष व्यर्थ गयो नयन कोटिको लक्ष्य ।।८।।  
पति  
रहँदैन चित्त तहमा डुव्नथयो विरहसिन्धुको रह्मा ।  
अब केवल शरण तिमी शिरले टेकी रहेछु जिमी ।।९।।  
दम्  
तालु शुक्यो अब खाली बोल्दछु यो दन्त ओष्ठ वा चाली ।  
हो हुन लागें शरण प्राप्त हुने हो कि वा यसै मरण ? ।।१०।।  
पति  
देख्छु मुहार रसीलो कर्णालङ्कार खुल्छ गहकीलो ।  
स्तनमा झुल्दछ हार प्यार गरी पाइँदैन नी पार ।।११।।  
दम्  
मुख ढाक्तछ रसधार श्रवणभरी छन् सुवर्णका भार ।  
धारी रहेछु हार स्थिर छातीमा अहो ! ममा प्यार ।।१२।।  
पति  
नहक ताम दिलाई त्यो कोमल हृदयपद्य पैलाई ।  
गर्दा पनी निकाला भ्रमर प्रेमी कठै ! कहाँ जाला ? ।।१३।।  
दम्  
नवरस लुव्ध फिरन्ता मधुकरको ख्रातिरी झन् ता ।  
गर्छन् ठेलम्ठेला कलिका कुञ्जैपिछे भई भेला ।।१४।।  
पति  
काँढा गडी मदनका उठेर विरहाग्निका दनका ।  
पाउन्नँ होस फेरी किन छेड्नू वचन-वाणले घेरी ।।१५।।  
दम्  
प्रेमी जनका जोडाबिच कण्टक हुन्छ मुख फोडा ।  
तर हो सुख वेखढका लाग्दैन स्वादमा तडका ।।१६।।  
पति  
निर्मल दिलमा टल्की झुल्थें पलपल नयाँ नयाँ झल्की ।  
मलिन स्थलको दागी भयेर फेरी भयेछु अब बागी ।।१७।।  
दम्  
संसर्गले मलिनको दागविना के दिलाउला जनको ?  
मिल्दैछन् तेजीला चूडामणि तुल्य भाग्यका कीला ? ।।१८।।  
पति  
जो गर्नुपर्छ शिक्षा गर पाऊँ प्रेमको भिक्षा ।  
घर शून्य लाग्छ यसरी चित्त बुझाई यहाँ रहूँ कसरी ।।१९।।  
दम्  
भिक्षा हुँदैन घरमा घुम्नु छ शिक्षा पराइका भरमा ।  
निःसार गृह त्याथी विरक्त हुन्छन् प्रमोदका भागी ।।२०।।  
(\*सूक्तिसिन्धु (फेरि), जगदम्बा प्रकाशन, २०२४)
