---
title: मैले प्रेम गरेकी केटी ।
author: प्रमोद प्रधान
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A4%AE%E0%A5%8B%E0%A4%A6_%E0%A4%AA%E0%A5%8D%E0%A4%B0%E0%A4%A7%E0%A4%BE%E0%A4%A8
---

तिनी चुपचाप थिइन्;  
मैले तिनको हात नियालेँ---  
भालेको पहिलो डाकसँगै सचेत तिनका हात ।  
रात्रिको प्रथम प्रहरसम्मै सक्रिय तिनका हात ।।  
पानीले खाएका औँलाका कापहरू  
सुमसुम्याई हेरेँ--- कठोर चट्टान झैँ हत्केला  
र, भान्सा र बारीका काममा प्राप्त पारिश्रमिक  
काटिएका दागहरू ।  
दायाँ हातको चोर औँलामा  
गाउँमा गतवर्ष लागेको मेलामा किनेको पित्तलको औँठी ।  
गालामा समाएर आफूतिर फर्काई  
मैले तिनका दुवै आँखालाई पढ्न खोजेँ---  
त्यहाँ वेदना र पीडाले युक्त  
अनेक कथाहरू कस्तरी सलबलाइरहेका रहेछन् ।  
मैले आकाशको उपमा सम्झेँ---  
तर कहाँ आकाश र कहाँ तिनका आँखा ।  
कुनै साम्य नै भेटिनँ ।  
तिनी उभिइरहेकी थिइन्;  
तिनीतिर फर्केर टुक्रुक्क बसी  
तिनका दुवै गोडालाई हेर्न थालेँ म---  
उहुँ। सौन्दर्ययुक्त भन्ने केही थिएन  
पटपटी फुटेका कुर्कुच्चा,  
स--साना औँलाहरू र  
भुक्क उठेको माथिको भाग ।  
तर त्यसले मौन भाषामा बताइरहेथ्यो---  
'श्रमकोमूल्य मीठोहुन्छ ।'  
म पुनः उभिएँ---  
हेरेँ एक पटक सम्पूर्ण अनुहार  
केही पनि त थिएन  
छेडिएका कानका लोतीहरू  
पुराना घाउका पाप्राझैँ पुरिइसकेका थिए ।  
नाकमा भने उही मेलामा नै किनेको  
सानो नक्कली बुलाकी टल्किरहेथ्यो  
ओठ हेरेँ---  
कलेटी परेर काला परिसकेका थिए ती पनि,  
तेलबिनाका कपालहरू शिष्ट थिए ।  
केही पनि त थिएन  
सौन्दर्य तिनमा  
शब्दकोशमा भएका शब्दहरूझैँ...  
तैपनि, एउटा सम्मोहन थियो  
एउटा आकर्षण थियो  
मैले बिस्तारै तिनलाई अँगालोमा बाँधेँ  
र, तिनको छातीमा टाउको लुकाएँ  
र, धुकधुकी सुन्दैरहेँ...  
त्यहाँ एउटा आदिगीत बजिरहेथ्यो;  
मानवताका लागि अनवरत सङ्घर्षरत रहने  
प्रणले भरिएका गीत...  
मैले तिनलाई छातीमा टाँसिरहेँ, टाँसिरहेँ।  
(चोरेर प्रकृतिको अलिकति सौन्दर्य  
तिनलाई पनि बनाएका थिए रे  
तिनका सृष्टिदाताले।  
तर, तिनी त प्रकृतिभन्दा सुन्दरी थिई...)
