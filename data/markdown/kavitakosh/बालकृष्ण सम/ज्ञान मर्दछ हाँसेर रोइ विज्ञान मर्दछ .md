---
title: ज्ञान मर्दछ हाँसेर रोइ विज्ञान मर्दछ
author: बालकृष्ण सम
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AC%E0%A4%BE%E0%A4%B2%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%B8%E0%A4%AE
---

शण्ड -- कुमार, पहिले जान, पढ विज्ञान बेसरी, त्यसै विषयमा बोल जानेर अनि, च्याट्ट यो सबके बीचमा ।  
प्रल्हाद-- (एकै छिनपछि ) एक एक हो, ज्ञान यो मिल्यो,  
जीवनीभर के जप्तै जाने, त्यो-दुइ होइन --  
तीन होइन - ? यो मैले जाने संसारमा हरि  
एक हुन्, सत्य हो एक, उसकी ज्ञान एक हो,  
अगाडि एकको शून्य अज्ञान र असत्य हो,  
पछाडि एकको शून्य जति जोडयो अनन्त छ त्यो  
असंख्य सत्य हो सोही हो विज्ञान-अनन्त छ  
बढ्छ त्यो जति जोडिन्छ, जानी जानी नसक्नु छ,  
एउटा विन्दु जान्नाले तृष्णवसागर बढ्दछ  
अझ जान्न्, नजानिन्छ, -समुद्र परमाणुको  
सूर्यकै आयुको निंति अगाध र अपार छ  
विज्ञान कर्म हो, कर्म गर्नुपर्छ गरिन्छ त्यो,  
परन्तु बुद्धिमानी हो ज्ञानी निष्काम पाउनु  
त्यो कर्ममा छ विज्ञान आफू बाहिर, ज्ञान छ  
आफू भिज्ञ, उ टाढा छ खोजीमा हिंड्नु पर्दछ,  
तर यो छ कलेजामा आफूभन्दा समेत, या  
यसमा मन फर्काई भित्रनै घुस्नु पर्दछ  
नमर्ने हुन उद्द्योग जत्ति विज्ञान गर्दछ,  
उत्ति गर्दछ यो ज्ञान, खालि भेद छ यत्तिमा  
ज्ञान मर्दछ हाँसेर रोइ विज्ञान मर्दछ !  
(\\'प्रल्हाद\\'बाट )  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
