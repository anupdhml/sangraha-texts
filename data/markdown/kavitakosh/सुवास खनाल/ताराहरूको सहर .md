---
title: ताराहरूको सहर
author: सुवास खनाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%B5%E0%A4%BE%E0%A4%B8_%E0%A4%96%E0%A4%A8%E0%A4%BE%E0%A4%B2
---

बर्खास्त  
बादशाहको भग्नावशेष दरबार  
त्यो नजिक आकाश छोेऊँझैँ  
उभिरहेको क्रान्तिकारी नेताको आवासगृह  
आवासगृहअघि आँसुको मोलमलाई  
र पसिनाको किनबेच झेलिरहेका  
सर्वसाधारण  
सहरको एक कुनोमा  
साम्यवादको वकालत गर्ने  
कम्युनिष्ट पार्टीको  
भर्खरै खरिद भएको कार्यालय--रातो ब¨ला  
नारा जुलुस गरिरहेका  
एकझुण्ड नागरिक अगुवाहरू  
सहरमा तानाशाह  
चाहिरहेका  
डेमोक्रेट्हरू  
मैले कसको पक्ष लिऊँ?  
म कसको कविता लेखूँ?  
मसँग तिमीसँग  
अभ्यस्त  
बाह्रमासे सपनाहरू  
बाहेक अरु केही छैनन्  
रिगँटा लाग्दा  
अखबारका हेडलाइनहरू  
पढेपछि  
म कतिपटक  
तिम्रो नाम नलिएसम्म  
अचेत बर्बराउने गरेको छु  
टेलिभिजन स्क्रिनमा  
मिस वल्र्डहरूको  
छ्याकटे अनुहार  
र नग्न रूप देखेपछि  
म  
तिम्रो  
सौम्य अनुहार र  
सभ्य आचरण  
माथि  
बादल ढाकिएको ठान्छु  
एस्ट्रेमा निभाउन बाँकी  
चुरोटको ठुटोसँग  
जीवन अनुवाद भएपछि  
धैरैपटक  
निराश पनि भएँ हुँला  
र पनि जोसैजोसमा  
रहरहरूको पहाड चढेको छु  
आकाशबाट खस्दै गरेको  
एउटा तारा टिपेर  
तिम्रै चुल्ठोमा सिउरिदिन पाए  
यस धर्तीमै ताराहरूको सहर पस्थेँ म  
र  
यही सहरलाई  
ताराहरुको आकाश बनाउँथे  
आज मसँग  
एउटा कुरूप सहर  
ज्यानमारा समयको  
काँध चढेर हिँडिरहेछ  
र  
त्यहीसहरमा  
अभिशप्त  
बाँचिरहेछुु म ।
