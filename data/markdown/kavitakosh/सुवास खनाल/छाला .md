---
title: छाला
author: सुवास खनाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%B5%E0%A4%BE%E0%A4%B8_%E0%A4%96%E0%A4%A8%E0%A4%BE%E0%A4%B2
---

हेर्ने हो भने  
छाला फुकाएर  
देखिनेछ  
अहम्को टाकुरी भएको मुटु  
क्रोधको कणहरू बोक्ने रगत  
प्रतिक्षण स्वार्थको स्वासप्रश्वासमा टिकेको फोक्सो  
कुटिलताको बिउ लहराइरहेको मष्तिष्क बगैँचा  
मरुभूमिमा दारूण उभिने क्याक्टसको  
हाँगा र काँडाहरू जस्तो अस्थिपञ्जर  
र  
देखिनेछ  
विचारको कोष हत्यामा संलग्न  
कुनै अभ्यस्त अपराधीझैँ विद्वेषको ट्युमर  
छालाभित्रै  
बोकेर हिँडेको छ मान्छेले  
कुनै अँध्यारो सुरुङझैँ  
एकएक लालचको पेट  
र छालाले नै छोपेको छ साराका सारा  
जीवनको कालो रङ्ग  
उभेर चौकमा  
मूल्य तोक्नेहरू छन् छालाको  
सेतो छाला सबैभन्दा महङ्गो  
कालो छाला सबैभन्दा सस्तो  
वा  
कालो छाला सबैभन्दा महङ्गो  
सेतो छाला सबैभन्दा सस्तो  
गहुँगोरो -- औसत  
वा जस्तो पनि  
कारण  
छालाको मूल्यले मान्छेको मूल्य बोक्ने युग हो यो  
छालाभित्र सुहाएको छ  
सबैको आआफ्नो स्वरुप  
निकाल्ने हो भने छाला  
संसारको सर्वाधिक कुरुप  
देखिनेछ --  
यो युगको मान्छे ।
