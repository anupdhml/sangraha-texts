---
title: समय मुर्दावाद
author: सुवास खनाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%B5%E0%A4%BE%E0%A4%B8_%E0%A4%96%E0%A4%A8%E0%A4%BE%E0%A4%B2
---

छाला उद्योगको चिम्नीबाट निस्केको धूवाँ  
मेरै पसिनाको बाफ हो  
त्यसैले तिमी भनिरहेछौ  
यसले आकाश मैलो बनाउँछ ।  
ओई साहू !  
एक सय पेस्की नदिएको झोकमा तीन सयको उधारो रक्सी खाएछु  
अब भन  
तिमी कि म दोषी ?  
हेर यी ठेला हातका  
हस्तरेखाहरू बसाइँ गएछन्  
भाग्य तिमीले खोसेका छौ ।  
तिम्रा चिल्ला बोलीहरूमा चिप्लेर  
छानबिन आयोगका फाइल बग्छन्  
तिम्रा नवीन जुक्तिहरूमा उफ्रिँदै  
बि्रफकेसमा मजदुरका हकहित बिक्छन् ।  
ओई साहू !  
हाम्रो आवाजमा ताल्चा ठोकेर  
तिम्रो गाडीमा साइरन बज्छ  
हाम्रो मुटुमा कीला रोपेर  
तिम्रो मौसमी खेतमा पैसा उमि्रन्छ ।  
एक सय, दुई सय, पाँच सय  
यी सबैले चोकमा  
जब फुक्नेछन् सिटी  
तिम्रो गाडीको साइरन मलिन सुनिनेछ ।  
जब यी सबैको अनुहारमा  
ब्यूँझेर अनौठो साहस  
जोडजोड धड्किनेछ मुटु  
फिक्का सुनिनेछ तिम्रो उद्योगको  
इन्जिनले फ्याँक्ने आवाज ।
