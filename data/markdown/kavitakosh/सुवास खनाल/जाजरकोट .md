---
title: जाजरकोट
author: सुवास खनाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%B5%E0%A4%BE%E0%A4%B8_%E0%A4%96%E0%A4%A8%E0%A4%BE%E0%A4%B2
---

तस्वीर खिच पत्रकार  
हाम्रा आँखाहरुबाट पत्थरका ढिक्काहरु खस्लान्  
तिम्रा बिकाउका सामान बन्नेछन्  
सिंहदरबार मौन सङ्गीत सुसेलिरहेछ --  
......तिम्रा आदिम सपनाहरुमा डढेलो लगाऊ .....  
रेडियो नेपाल  
तिमी केही हिन्दी गीत सङ्गीत  
र पार्टी प्रवक्ताको भद्दा अन्तर्वार्ता बजाऊ  
नेपाल टेलिभिजन  
तिमी फिल्मी काउन्टडाउन र पप भिडियोहरु बजाउँदै बस  
बिबिसी  
तिमी चिप्लो स्वरमा  
कुनै दिवङ्गत प्रधानमन्त्रीको जीवनगाथा प्रस्तुत गर  
भन्दै बस --  
उहाँ देशका प्रधानमन्त्री ,तिमीहरु जाबो नागरिक  
उहाँ सिङ्गो नेपाल, तिमीहरु नाथे जाजरकोट  
केन्द्रीय बुद्धिजीवी  
तिमी चिया गिलासमा देशको संविधान बनाऊ  
बेलुका दारु महलमा पसिना पुछ : डा. केसीको दिमाग ठीक छैन  
सरकार  
राहतको नाममा  
केही मिति गुज्रिएको औषधी पठाऊ  
कसले पढ्लान् र चिप्लेकीरा जस्ता अक्षरहरु ?  
बरु नफैलियोस्  
यो महामारी सिंहदरबार ,  
संसदभवन वा राष्ट्रपति कक्षमा  
र नतर्साउन् प्रेतहरुले सपनामा  
हामी जाजरकोट  
हाम्रै जीवनसँग अभ्यस्त छौँ  
बरु तिम्रा दैनिकीहरुलाई बाधा पुग्ला  
तिमी आफ्नै बारे सोच ।
