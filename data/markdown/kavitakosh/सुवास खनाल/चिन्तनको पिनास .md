---
title: चिन्तनको पिनास
author: सुवास खनाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%B5%E0%A4%BE%E0%A4%B8_%E0%A4%96%E0%A4%A8%E0%A4%BE%E0%A4%B2
---

यो भयानक हुँदोरहेछ  
चिन्तनको पिनास  
पिनास लागेपछि  
प्रिय हुँदोरहेछ  
--एकै किसिमको मात्र गन्ध  
भुलिँदोरहेछ --  
दुश्मनले पनि कहिलेकाहीँ  
गाउन सक्छ सुमधुर गीत  
वैरी मानिनेको आँगनमा पनि  
हुर्किन्छ भन्ने --विचारको सयपत्री  
चिन्तनको पिनासले  
गर्दोरहेछ निर्माण जब्बर पर्खालहरू  
जहाँ निषेधित हुने गर्छ  
स्वच्छ हावाको आवतजावत  
बन्द हुनसक्छ -- वार्तालापका अनन्त श्रृङ्खला  
चिन्तनको पिनास  
गज्जबको रोग रहेछ  
जहाँ अग्लाहरु होचा --होचा देखिन सक्छन्  
मूल्यवानहरु शून्य ठहरिन सक्छन्  
अजङका विचारहरु विचारविहीन लाग्न सक्छन्  
पिनास परेपछि चिन्तनमा  
अप्रिय लाग्छ चिन्तनको चौतारो  
जहाँ भेट हुनसक्छ विचार  
पूर्वका  
पश्चिमका  
उत्तरका  
दक्षिणका . . . यावत्  
समयको वैचारिक प्रयोगशालामा  
विचारहरु आए , गए  
आउँदैछन्, जाँदैछन्  
आउनेछन्, जानेछन्  
जमेको थाहा छैन पोखरीजस्तो  
तर  
पिनास बोक्नेहरु चिन्तनमा  
जम्दैछन् कुवाजस्तो  
समय प्रश्न गरिरहेछ --  
जमेर भेट्ने हो कुन समुद्र ?  
चिन्तनको पिनास सिर्फ रोग होइन  
अभिघात जन्माउने भ्रुण हो समयको  
सोच्नु जरुरी छ--  
चिन्तनमा पिनास सदैव हानिकारक छ ।
