---
title: मलाई यो अयोध्यामा रामहरू छैनन् जस्तो लाग्यो
author: सुवास खनाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A5%81%E0%A4%B5%E0%A4%BE%E0%A4%B8_%E0%A4%96%E0%A4%A8%E0%A4%BE%E0%A4%B2
---

मलाई यो अयोध्यामा रामहरू छैनन् जस्तो लाग्यो  
जून बेचैन छ,यो धरती बेचैन छ घामहरू छैनन् जस्तो लाग्यो  
सपनामा भव्य ताजमहल बनाएर कहाँ हुन्छ र ?  
बदनामहरू प्रशस्तै छन् नामहरू छैनन् जस्तो लाग्यो  
मान्छे पछि मान्छे र मान्छेहरू खोजिरहेछु म  
मन्दिरहरू छन् ,देवता र धामहरू छैनन् जस्तो लाग्यो  
बालुवामा लेखिएजस्तो हराउँदो अस्तित्व हाम्रो  
नयाँ युगका चिठी बोक्ने खामहरू छैनन् जस्तो लाग्यो  
नदेखिएरै दुख्ने असङ्ख्य घाउहरूले पोल्छन् सँधै  
तिमीले हेरेर मात्र भन्यौ डामहरू छैनन् जस्तो लाग्यो
