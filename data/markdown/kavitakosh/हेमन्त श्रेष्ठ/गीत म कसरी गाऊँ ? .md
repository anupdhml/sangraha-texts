---
title: गीत म कसरी गाऊँ ?
author: हेमन्त श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A5%87%E0%A4%AE%E0%A4%A8%E0%A5%8D%E0%A4%A4_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

छेउमा सागर छ  
सागरसँगसँगै अनन्त लहर  
र लहरसँगसँगै अनन्त सङ्गीत छ  
म किनारको प्यासी बगर बनेर  
पानीको गीतमा कसरी रमाऊँ ?  
तृष्णा बोकेर मनभरि  
गीत म कसरी गाऊँ ?  
चाहेको वसन्त हो  
कहिले पलाँससम्म फुलेन  
गुराँसको रक्तिम अनुहारमा  
स्वयम् लालीको रङ्ग चढेन  
चाहनाको असीम गन्तव्यमा  
अभावको काँडा कुल्चेर म  
कसरी यात्राको टुङ्गो लगाऊँ ?  
 उमेर काटेर बिनाअर्थ  
गीत म कसरी गाऊँ ?  
भाषा छ तर शब्दहरू कैद छन्  
सङ्गीत छ तर स्वरहरू कुँजिएका छन्  
बिनादृष्टि कसरी म आँखाले देखूँ ?  
बिनाआवाज गीत म कसरी गाऊँ ?  
सारङ्गी बन्न सकिएन  
कि खोक्रो पेटले पनि सङ्गीत सिर्जन सकूँ  
अचानो भएर जिउन सकिएन  
कि चोट खपेर पनि चुपचाप सहिरहूँ  
आफ्नो त मन छ  
मनसँगसँगै दुख्ने तन छ  
कसैले बजाउँदैमा बज्न सकिएन  
खुकुरी नाच्दैमा नाच्न सकिएन  
एउटै बगैँचामा फुलेर के गर्ने ?  
 म उन्यू गुलाफसँग कसरी प्रीत लाऊँ ?  
हीनताको बोझ बोकेर सधैँ  
गीत म कसरी गाऊँ ?  
जीवनमा धेरै--धेरै पटक रोएँ  
रोएर बाँच्नुलाई जीवन भनेँ  
तर रोदनका स्वरहरू गीत बनेनन्  
आँसुका थोप्लाहरू मोती बनेनन्  
कलेँटी परेका ओठहरूले  
कसरी मुस्कान छर्न सक्छ ?  
व्यथाले पोलेका गलाहरूमा  
कसरी हाँसो रमाउन सक्छ ?  
 ग्रहणले छोपेको घामबाट  
स्वर्णिम ज्योति कसरी पाऊँ ?  
पीडा साँचेर मुटुभरि  
गीत म कसरी गाऊँ ?
