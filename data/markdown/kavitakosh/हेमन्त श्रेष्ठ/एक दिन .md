---
title: एक दिन
author: हेमन्त श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A5%87%E0%A4%AE%E0%A4%A8%E0%A5%8D%E0%A4%A4_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

त्यो एकदिन  
सम्पूर्ण कुराहरू हुनेछन्  
जो कहिल्यै हुँदैन  
आँखाले  
वरण गर्नेछन्  
यावत यथार्थहरू  
सदृश्य  
सूर्य हिमदह बन्नेछ  
र तप्कनेछन् हिमकिरणहरू  
फूलले  
आँसु झार्नेछ  
अग्निदह बनेर  
बग्नेछन् नदीहरू  
पहाडहरू  
बाफ बनेर उड्नेछन्  
हावा हिमाल भएर जम्नेछ  
रुख  
हिँड्न थाल्नेछ  
ढुङ्गाहरू हाँस्न थाल्नेछन्  
मान्छेको समुंद्र बग्नेछ  
एकदिन  
बादलको पर्दा  
उघ्रनेछ  
र एकाएक खस्न थाल्नेछन्  
धरतीमा  
जून र ताराहरू  
पोल्टाभरि  
खल्तीभरि  
कोचिनेछन् ताराहरू  
खोसाखोस् हुनेछ चन्द्रमा  
मान्छेले  
धरतीमा हैन  
आकाशमा रोपेर खानुपर्नेछ ।
