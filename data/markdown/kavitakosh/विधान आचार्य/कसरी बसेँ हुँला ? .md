---
title: कसरी बसेँ हुँला ?
author: विधान आचार्य
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%A7%E0%A4%BE%E0%A4%A8_%E0%A4%86%E0%A4%9A%E0%A4%BE%E0%A4%B0%E0%A5%8D%E0%A4%AF
---

१.  
यति धेरै दिन,  
मलाई थाहा छैन  
तिम्रो स्पर्शबिना,  
म घाउ कहराएर  
मलम नहुँदा  
जीवनको दुख सहँदै  
म कसरी बसेँ हुँला ?  
२.  
आँखाका ज्योतिमा  
घाम लुकाएर  
उजेलोको पहिलो किरण  
तिमी आउँथ्यौ  
र म देखिन्थेँ  
यतिका दिन  
बाक्लो अन्धकारमा  
म कसरी बसेँ हुँला ?  
३.  
कोपिला फुक्थ्यो  
पछ्यौरीको हावाले  
फूल हाँस्थ्यो  
चुपचापका पदचापले  
मुर्झाएको बगैचामा  
यतिका दिनसम्म  
ओइलाएका पात हेरेर  
बिना फूल  
फूलकै प्रतीक्षामा  
म कसरी बसेँ हुँला ?  
४.  
तिम्रो इसारामा  
प्रत्येक गास उठाएर  
खाने म,  
मेरो रुचि र अरुचि बारे  
पोख्त तिमी  
मैभन्दा पनि धेरै  
यतिका दिन  
बिना स्वाद, भोजनहीन  
म कसरी बसेँ हुँला ?  
५.  
म गल्ती बोल्थेँ  
र तिमी सच्याउँथ्यौ  
बोलीको बाली उठाउने बेला  
वियोगले सन्तुलन नभएको  
लरबरिएको मन  
बेसुरा जिब्रो  
थुप्य्राइएका शब्द  
र भावहीन वाक्यमा  
आफै पोतरिएर  
म कसरी बसेँ हुँला ?  
६.  
प्रत्येक सिर्जना  
र प्रत्येक बिम्बका  
पहिली श्रोता तिमी  
अथाह मनका  
अनन्त सिर्जना  
श्रोताहीन र जन्महीन,  
मनमै दबाएर  
प्रसवमा छटपटिएझैँ  
बिना सिर्जना  
यतिका दिन  
म कसरी बसेँ हुँला ?  
७.  
ओठको कम्पन  
छातीको धड्कन  
आँखाको माद  
शब्दको आहत  
आहटको आभाष  
वस्त्रको स्पर्श  
इशाराको बोली  
एकत्वको आनन्द  
साथको सान्त्वना  
केही पनि त छैन  
यतिका दिन  
म कसरी बसेँ हुँला ?
