---
title: मेरो प्यारो ओखलढुङ्गा
author: सिद्धिचरण श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%BF%E0%A4%A6%E0%A5%8D%E0%A4%A7%E0%A4%BF%E0%A4%9A%E0%A4%B0%E0%A4%A3_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

जब म चढेर भावको डुंगा  
सयर गर्छु स्मृतिको प्रिय गंगा  
स्वप्न गगनबाट सुशीतल जल  
सुख-स्मृतिको बर्सिन्छ रिमझिम  
मेरो प्यारो ओखलढुंगा !  
कुसुमाकरको आँचल पक्री  
मलाई कति खोज्दी हुन् प्रकृति;  
मृग सावकहरू उफ्री-उफ्री  
तरुतलिकाहरु हल्ली हल्ली,  
मेरो प्यारो ओखलढुंगा !  
ती अविरल परिश्रमी पतकार  
द्रुतगामी निर्झर तुल्य चपल,  
बहँदै वनवनमा चारैतिर  
खोज्दा हुन् मेरो पथको पथ !  
मेरो प्यारो ओखलढुंगा !  
पर्दावाल सुन्दर पल्लवित्  
वृक्ष खोपिमा, कालो कोकिल्  
उनको यो वियोग प्रिय कविको  
कति मृदु विरह गीत रच्दो हो !  
मेरो प्यारो ओखलढुंगा !  
त्यो ढुङ्गा, त्यो खोला, त्यो रुख्,  
त्यो बन्, त्यो लतिका, त्यो चिर मुख्  
यो हृद य केन्द्र स्नेह तडित्  
चम्काइरहेछ आज क्षण क्षण  
मेरो प्यारो ओखलढुंगा !  
तामाकोशी, त्यो सुनकोसी  
त्यो गिरि फोरी बहने रोशी  
मेरो हृदयको तिम्रो चित्र  
पारिरहन्छ हर्दम पवित्र  
मेरो प्यारो ओखलढुंगा !  
भाग्य-लहरामा लहरी लहरी  
पुगें म यस मरूस्थलमा कसरी !  
तर खेद छैन तिम्रो आकृति  
लेखिएको छ यो हृदयभरि;  
मेरो प्यारो ओखलढुंगा !
