---
title: टाङ्टाङ् टुङ्टुङ्, भाङ्भाङ् भुङ्भुङ्
author: सिद्धिचरण श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%BF%E0%A4%A6%E0%A5%8D%E0%A4%A7%E0%A4%BF%E0%A4%9A%E0%A4%B0%E0%A4%A3_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

(१)  
चन्दागिरिमा ढाक्रे हिंड्छन् ।  
यू.एन्.ओ. मा वहस छ छिन् छिन् ।  
पाटन गाउँछ दिनभर टुङ्टुङ् ।  
भारी खोल्दछ सँगा भांज्याङ् ।  
             (२)  
भटमास मकै गुन्द्रुक सीतन ।  
जल्छ चितामा हरहर भृतजन ।  
बोकी यात्री हिंड्दछ रेल ।  
गाडा तान्दछ बूढो वैल ।  
             (३)  
'हुँ मणिपद्ध्मे' भज्दछ लामा ।  
रोगी बस्दछ एक थलामा ।  
एउटा आउँछ, अर्को जान्छ ।  
कुकुर भुक्छ, बूढो खोक्छ ।  
             (४ )  
साहुलाई छलि हिड्छ ऋणी ।  
युवकहरुले ताक्छन् तरुणी ।  
"बालक बबुरो " घोक्छन् बालक  
आगोलाई भन्दछ पावक ।  
             (५)  
चामल थाप्‌छ वीरवहादुर  
गर्छ हिसाब पूर्णबहादुर ।  
चालामाला यस्तै यस्तै ।  
टाङ्टाङ् टुङ्टुङ्, भाङ्भाङ् भुङ्भुङ्  
             (६ )  
इच्छाहरु क्यै कोर्कार पारी,  
अनुभवहरु क्यै भूलले जोरी,  
भित्र अलीकति जोश खन्याई,  
मानिस रच्‌दछ विधिले बाबै !  
             (७ )  
आँधी आउँछ, उर्लन्छ नदी,  
गर्जन्छ मेघ, वर्षन्छ झरी,  
प्यासी जीभ्रो मृत्यु निकाल्छ,  
तैपनी मानिस बाँकी बच्छ ।  
             (८)  
जन्म मृत्यु दुइ छेउ समाती,  
वर वरु आई, पर पर भागी  
मानिसले नै सृष्टि लम्यायो,  
रोइ मिलाउन नसकी रोयो ।  
             (९)  
मर्न जनानी मानिस ज्यूँछ  
ज्यून नजानी मानिस मर्छ,  
कस्तो, कस्तो, के, के, के, के, ?  
तह नमिलेको दुनिया हे हे ।  
             (१०)  
संस्कृति भन्छ, इज्जत भन्छ,  
यथार्थताको पर गै बस्छ,  
अलमल भैकन अलमल पारी,  
दुनियाँ चल्दछ बूझ पचाई ।  
             (११)  
दुनियाँ यसरी चल्दछ बाबै,-  
भैडा जस्तै, बाख्रा जस्तै,  
बुद्ध, क्राइष्ट गान्धीहरुको  
आलोकमहाँ धुलो छर्दै ।  
             (१२ )  
कलिजुग आयो पाप बढायो,  
खान नपाई पेट सुकायो,  
मनमा नौतह पाप छ भित्र,  
बाहिर केवल भेष रँगायो ।  
             (१३)  
इतिहास यही छोड्छ तराना-  
खोज्दै हिंड्दै दाना माना,  
मानिस कसरी राक्षस बन्छ,  
खान नपाई कसरी मर्छ ।  
             (१४ )  
हा हा हू हू गर्दै दगुर्योग,  
"माछा माछा केवल भ्यागुतो"  
जता हेर्योा उतै यस्तै -  
टाङ्टाङ् टुङ्टुङ्, भाङ्भाङ् भुङ्भुङ्  
(उद्योग - 'लेखक परिचयङ्क' बाट )  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
