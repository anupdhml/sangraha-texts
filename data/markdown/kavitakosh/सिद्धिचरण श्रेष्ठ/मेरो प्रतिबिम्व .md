---
title: मेरो प्रतिबिम्व
author: सिद्धिचरण श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%BF%E0%A4%A6%E0%A5%8D%E0%A4%A7%E0%A4%BF%E0%A4%9A%E0%A4%B0%E0%A4%A3_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

क्यै हारे झैं, क्यै बिर्से झैं,  
को त्यो पथमा आइरहेको ?  
कुक्कुर जस्तै लुरु लुरु हिंड्दै,  
दुर्बलताले पीर निखन्दै,  
को त्यो पथमा आइरहेको ?  
X X  
दुइटा लठ्ठी, एउटा ढुङ्गा,  
ढुङ्गा मास्तिर एउटा फर्सी  
राखी, यो हो मानिस भन्दै  
बालकहरुले तानि रहे झैं,  
को त्यो पथमा आइरहेको ?  
X X  
सत्य नचिन्ने, झूठ अँगाल्ने,  
गिर्दे तलतल म उठें भन्ने,  
वातावरण नै दूषित पार्ने,  
वर पर हेरी देख्न नसक्ने  
कव त्यो पथमा आइरहेको ?  
X X  
आकृति हो तर रुप विहीन,  
भाषा हो तर भावविहीन,  
मान्छे हो तर आत्माहीन,  
चारैतिरको बन्द विचार-,  
यो मेरो प्रतिविम्व हिंडेको ?  
('शारदा' २००६ वैशाख )  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
