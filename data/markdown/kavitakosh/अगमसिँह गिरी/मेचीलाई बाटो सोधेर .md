---
title: मेचीलाई बाटो सोधेर
author: अगमसिँह गिरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%97%E0%A4%AE%E0%A4%B8%E0%A4%BF%E0%A4%81%E0%A4%B9_%E0%A4%97%E0%A4%BF%E0%A4%B0%E0%A5%80
---

टिस्टा, रङ्गित र रेली  
धुपीडाँडाहरू यी  
परिचित--परिचित  
मेरा पहाड--पखेरा यी  
सपना यहाँ कुण्ठित छन् यद्यपि  
बिपना यहाँ लाञ्छित छन् यद्यपि  
सौन्दर्य पनि पीडामय छ  
पीडामा पनि एउटा मिठास छ  
विह्रवलताभित्र आनन्द  
आनन्दभित्र विह्रवलता  
यो विस्तीर्ण हरियालीको चियाबारी  
बिर्संदै--बिर्संदै सबैलाई  
जब आफ्नै ठानी देशको सँघारभित्र पस्छु म  
कतै--कतै अपरिचित--अपरिचित पाउँछु आफूलाई।  
पर्यटकजस्तो पाउँछु आफूलाई।।  
विगतका धमिला छापहरू  
पहिल्याउँदै--पहिल्याउँदै  
शून्य/एकाकी यात्रापथमा  
माटा र ढुङ्गाहरू  
पहाड र भन्ज्याङहरू  
सेता--सेता हिउँका चुचुराहरू  
कोशी र गण्डकी  
मेची र महाकाली  
पुराना अमिला व्यथाहरू  
बोकेर उभिन्छन्  
मेरा सारा विवशता बुझेर  
अनि आफ्नै ठानी जब देशको माटो कुल्चन पुग्छु म  
कतै--कतै अपरिचित--अपरिचित पाउँछु आफूलाई  
--- पर्यटकजस्तोपाउँछुआफूलाई।।
