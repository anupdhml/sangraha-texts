---
title: बाँदर आतङ्क
author: विवश पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B5%E0%A4%B6_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

आफ्नै घर भत्काएर  
एक हुल बाँदरहरू  
शहर पसेका छन्  
खबरदार मान्छेहरू  
घर बाहिर ननिस्कनु  
फेरि कफ्र्यु लाग्नसक्छ  
अनाहक बाँदर आतङ्कले  
एउटा शान्त बस्ती  
तहसनहस हुनसक्छ  
पुनःअसङख्य छोराहरू--  
अनायास हराउन सक्छ ।  
थरी--थरीका छन् बाँदरहरू  
बाँदरको रङ्ग बेग्लै छ  
जात बेग्लै छ  
छुल्याँइ बेग्लै छ/उत्पात बेग्लै छ  
बाँदर युद्धमा सधैं मान्छेहरू  
सास्ती भोगिरहेछन्/सन्त्रास भोगिरहेछन्  
कहिले मान्छेका --  
सपनामाथि घोडा चढेर  
स्वार्थका पीङ मच्चाउँछन् बाँदरहरू  
कहिले पशुपतिको घण्ट ठोक्दै  
राष्ट्रसङ्कटको उद्घोष गर्छन् बाँदरहरू  
कहिले खुरूर्र बुर्कुसी मार्दै  
कुर्सीका खुट्टा समाउँन पुग्छन् बाँदरहरू  
चलिरहेछ --  
एकपोल्टा उज्यालोको भागबन्डामा  
बाँदरहरूको लुछाचुँडी  
घामका रेशा--रेशाबाट  
सगर छुने प्रविधि सिकाउँदै --  
खाटा बसेको घाउ कोट्याएर  
पारिलो घाममा--  
सन्तुष्टिका जुम्रा हेरिरहेछन् बाँदरहरू  
आँखामा भ्रमका हरिया चश्मा लगाएर  
प्रत्येक मनलाई दिग्भ्रमित पार्दै  
शिशिरलाई वसन्त देखाइरहेछन् बाँदरहरू  
कति हेर्नु --  
बाँदरका नृत्य नौटङगी र चटक  
चोकमा-- डबलीमा निरन्तर  
जात्रा देखाइरहेछन् बाँदरहरू ।
