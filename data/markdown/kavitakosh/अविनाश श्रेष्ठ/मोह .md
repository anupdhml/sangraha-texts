---
title: मोह
author: अविनाश श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%B5%E0%A4%BF%E0%A4%A8%E0%A4%BE%E0%A4%B6_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

कुन्नि कुन मानसरोवरबाट थालियो  
मेरो चेतनाको ब्रहृमपुत्र ।  
र कुन्नि कति टाढा छ  
समाप्तिको बङ्गोपसागर ?  
दरिद्रयसित डराएको माझी ।  
र माझीसित  
डराएका माछाहरु,  
सपनासित झस्किएको निद्रा ।  
र निद्रासित  
कहालिएका आँखाहरु ।  
ज्वारभाटाका दुवै हात जोरेर ।  
नमस्कार,  
चन्द्रमालाई, आकाशलाई-उद्वेलित समुद्रको ।  
आकाशको दहभरि घोप्टाएर नीलो निःसीम मौनता  
ऊ कता लुक्यो कता ।  
अभेद्य अन्तरिक्षको  
मायावीयतातिर पो उसले ।  
कतै ठोक्यो कि सुइँकुच्चा ?  
झरीमा लुछुप्प रुझेको भदौको इन्द्रकमल रात,  
त्यसै रातसित जोडिएका अनेक स्मृतिखण्ड ।  
किंवदन्ती, देह-सुवास ।  
मनको निर्जन वनमा ।  
ओल्लो छेउदेखि पल्लो छेउसम्म  
कुन्नि को गयो हिँडेर अज्ञात
