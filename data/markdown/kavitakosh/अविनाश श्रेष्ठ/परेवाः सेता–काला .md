---
title: परेवाः सेता–काला
author: अविनाश श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%B5%E0%A4%BF%E0%A4%A8%E0%A4%BE%E0%A4%B6_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

उमेर बिसाऊँ--बिसाऊँ झैँ लाग्छ  
यी नीला शिरीषका फूलहरुमा । कसले पो  
बुझेको छ र समयको लहड । अर्को छिनमै  
कुन कोल्टे बसिदिने हो ।  
आँखाहरुलाई टेकाउँदा--टेकाउँदै  
जिन्दगी थेग्ने कुनै सबल धारणाको ढुङ्गामा  
चिप्लिएर गए लेउमा खुट्टा झैँ । मनलाई  
छोप्दा--छोप्दै, बाँद्धा--बाद्ध्रै इच्छाहरुले  
फुत्किदियो खुकुलो सुर्के गाँठो झैँ ।  
चिनाउँदा--चिनाउँदै रहरलाई मन  
र मनलाई रहर । धपाउँदा--धपाउँदै आँखा अघिबाट  
उमेरका सेता--काला परेवा । म सक्किएँ ।  
तर न मनले रहर चिन्यो । न रहरले बुझिदियो मन ।  
अझ पनि लाग्दै छ---  
उमेर बिसाऊँ एक्कै छिनलाई भए पनि  
यी नीला शिरीषका फूलहरुमा ।  
बैँसले नेटो काटेर के भयो  
मन त साबिकै छ !
