---
title: अस्ताउन लागेको सूर्यः एक कविता
author: सञ्जय बान्तवा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%9E%E0%A5%8D%E0%A4%9C%E0%A4%AF_%E0%A4%AC%E0%A4%BE%E0%A4%A8%E0%A5%8D%E0%A4%A4%E0%A4%B5%E0%A4%BE
---

डुब्न लागेको सूर्य  
दिनहरूको पहाडसँगै मान्छेका क्षितिजमा,  
यो साँझ  
 मनहरूमा फेरि अनेकौँ लहडको बादल उठेको छ  
सधैँ खोँच परेका यी आँखाहरूको दृश्यबाट ।  
प्रत्येक भेटमा मलाई बिहानले  
एउटा विक्षिप्त दिउँसो भएर सताउँछ  
मेरो उपस्थितिका तारहरू अझ कस्सिएर  
यो साँझ परिरहेको बेला  
यी कल्पनाहरूमा अनेकौँ दुःखको यही गीत बजिरहन्छ ।  
अस्ताउन लागेको घामले  
मेरा निम्ति रातको निःस्तब्धता  
छोडेर जान लाग्दा  
यो साँझ झर्दै गरेको बेला  
मेरा खुसीहरू/जिन्दगीहरू वास खोज्न उडेका छन्  
सधैँ कता--कता पुगेको मेरो मनका दूरान्तहरूबाट ।  
मलाई भने आफ्नो मोहले पटक्कै छोड्दैन,  
प्रसङ्ग उठेर सधैँ यही दृश्य र दृष्टान्तहरूको  
तरङ्ग भाँचिइरहन्छन्;  
म समुद्रको किनारमा उभिएर  
जस्तो आफूभित्र छाल उर्लिरहेको छु ।  
सम्बन्धित मेरा दृष्टिहरू कुदेका छन्  
सूर्य अस्ताउने क्षितिजको आङतिर,  
जसरी सधैँ मेरा पाइलाहरू  
रातको झ्याङ पन्छाउँदै  
मेरै निम्ति मात्र उज्यालो घर खोज्दै फर्कन्छन् ।  
आफूलाई सुमसुम्याइरहने कल्पनाले मलाई कहिल्यै बिर्संदैन,  
म आफ्ना आँखाहरूमा बगेर  
डाँडा र पहराको ठोसता छामिरहन्छु  
डुबिरहेको सूर्यलाई सङ्केतको बत्ती देखेर  
जस्तो म आफूलाई बिर्संदै  
सायद सधैँ यसैले खोजिरहन्छु/खोजिरहेको छु ।
