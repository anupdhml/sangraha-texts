---
title: तिमीलाई मेरो उज्यालोको रिन छ
author: सञ्जय बान्तवा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%9E%E0%A5%8D%E0%A4%9C%E0%A4%AF_%E0%A4%AC%E0%A4%BE%E0%A4%A8%E0%A5%8D%E0%A4%A4%E0%A4%B5%E0%A4%BE
---

यी हात मैले  
काटिनलाई दिएको थिइनँ।  
किरणका एक--एक थोपा  
एक--एक अँजुलीभरिको मणिजस्तो प्रकाश  
दिएर आफ्नो उज्यालो रित्याएको थिएँ।  
मेरी आमाको श्रीसम्पत्ति गुमाएर  
मेरा बाबुको जायजेथा मासेर  
तिम्रा निम्ति आफू सर्वस्व स्वाहा हुन  
मैले तिमीलाई कदापि साथ दिएको थिइनँ ।  
यो आवाज दिएको थिएँ  
रङ्ग--कुची, सङ्गीत र ताल दिएको थिएँ  
ज्यान दिएको थिएँ/प्राण दिएको थिएँ;  
आज अपमान र क्रन्दन पाउन  
मैले मरिगए तिम्रो स्वरलाई बुलन्द गरेको थिइनँ।  
मैले मेरो त्यो वर्तमान  
तिम्रो आजको यो अभिमानका निम्ति  
कहिल्यै तर्पण गरेको थिइनँ।  
तिमीलाई मेरा सहस्रौँ उज्यालोको रिन छ ।  
आज तिमीसँग म हिसाब माग्दछु---  
तिम्रो हातमा  
किन अन्धकार शेष छ ।
