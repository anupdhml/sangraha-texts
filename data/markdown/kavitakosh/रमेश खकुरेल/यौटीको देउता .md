---
title: यौटीको देउता
author: रमेश खकुरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%96%E0%A4%95%E0%A5%81%E0%A4%B0%E0%A5%87%E0%A4%B2
---

भतिजा आज मैले के यस्तो सुन्नु प-यो कुरा  
सुनेदेखि यहाँ छाती घोच्न थाल्यो तिखो छुरा ।  
घरबार नयाँ अर्को जोड्न थाल्यौ अरे तिमी  
यो देख्नुभन्दा पहिले किन फाट्तैन यो जिमी ।  
म ठान्दथेँ तिमी धेरै ज्ञानी छौ बुद्धिमान् पनि  
जानी जानी पाशभित्र पार्दैछौ किन जीवनी ।  
दुई डुंगाभित्र खुट्टा हाली कोशी तरूँ भनी  
थालेमा छुट्टिँदा डुंगा के होला भन ता अनि ।  
ऋण छैन भनेदिखि जमानी भैदिने गर  
झगडा छैन घरमा श्रीमती दुइटी भर ।  
त्यस्ती लच्छिनकी राम्री बुहारी घरमा छँदै  
अर्कीको लोभ के गर्छौ तिम्रो बुद्धि कहाँ छ खै ।  
न यताका तिमी हुन्छौ न उताका हुने भयौ  
हरे शिव तिमी व्यर्थ बदनाम हुने भयौ ।  
पहिले गुन लाएथे भन्ने चाहिँ नसम्झनू  
अहिलेको लागि बल्छी हालेथे यो नबिर्सनू ।  
धुरी चढ्ने कुरा छाड तिम्रो हात्ती घरै छ नि  
दुईको लठुवाभन्दा यौटीकै देउता धनी ।
