---
title: झुसिलकिरा
author: रमेश खकुरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%96%E0%A4%95%E0%A5%81%E0%A4%B0%E0%A5%87%E0%A4%B2
---

झुसिल्किरा अहा कस्तो कति कोमल सुन्दर  
शान्त सौम्य र निर्दोष हेर्दैमा छ मनोहर ।  
खरायोको ऊन जस्तै भुवाको वस्त्र कोमल  
मौन वाणी स्निग्ध आँखा चाल चल्दछ सल्बल ।।  
अनगिन्ती हात गोडा कहाँ के के समाउँछ  
बगैंचाको हरीयोमा राज गर्दै रमाउँछ ।  
कमला फूलका पत्र कमला पातका मुना  
निःशव्द भै चपाएर पचाई बस्छ दिन्दिन ।।  
फूलका पत्रको खाजा बास्ना केशरको धुलो  
सुग्घरी ठाँटमा बस्छ लाग्न दिन्न कतै हिलो ।  
फूलबारी छ बिर्ता झैं माली छन् सब सेवक  
पुर्पुरो नै बलियो छ झुसिले मोज गर्दछ ।।  
न कुनै कामको चिन्ता न कुनै मनमा व्यथा  
फूलको डसनामाथि परीको कल्पना कथा ।  
चराचुरुङ्गी छन् शत्रु देख्तैमा चाल पाउँछ  
कुनातिर लुकी बस्छ भित्रभित्रै हराउँछ ।।  
मालीले छुन खोज्दामा उसका कलिला भुवा  
चिलाउने झूस बन्छन् मालीको हुन्छ दुर्दुवा ।  
सिन्को लिई चलाएमा गुँडुल्किन्छ सरक्कन  
दया लाग्दो बनी बस्छ मन नै थाल्छ पग्लन ।।  
विभिन्न रङगका फूल खाएर तिनको रस  
पखेटामा सजाएर पुतली बन्न पुग्दछ ।  
आकाशमा सैर गर्छ मस्कँदै मस्त चालमा  
परी झैं पुतलीसाथ नाचे झैं ताल तालमा ।।  
विश्व नै उसको देश स्वागतम् छ सबैतिर  
सबैतिर छ सम्मान चर्च या मठ मन्दिर ।  
फूलकै पत्रका बीच हुर्कन्छन् उसका भुरा  
कहिलेको पुण्यले हो भाग्यमानी झुसिल्किरा ।
