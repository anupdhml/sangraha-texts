---
title: संकल्प पुनरुक्ति
author: रमेश खकुरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%96%E0%A4%95%E0%A5%81%E0%A4%B0%E0%A5%87%E0%A4%B2
---

सर्पको धर्म हो डस्नु धामीको धर्म औषधि  
दया सज्जनको कर्म दुष्टको कर्म दुष्कृति ।  
आगो लगाउने आफैं सक्तैनन् त्यो निभाउन  
तर निर्माण गर्नेले गर्दछन् नव--सिर्जन ।  
नहेरौं पछि फर्केर कसको दुष्टता कति  
सुधारौं बरु आफैंले आफुलाई सकेजति ।  
होस्टे गर्र्दै अघि बढौं हैँसे पनि त आउला  
नआए पनि एक्लै नै चलाऊँ अघि पाइला ।  
भत्काउनेहरू जत्ति सक्छन् भत्काउँदै रहून्  
हाम्रा यी हात निर्माण कर्मबाट नपन्छियून् ।  
चलेकै हो आदिदेखि द्वन्द्व सत्य असत्यको  
भविष्यले नै भन्नेछ को भलो कुभलो छ को ।  
दुष्टका सर्पका इच्छा यदि पूरा हुने भए  
संसारै यो रहन्थेन असत्य विजयी भए ।  
द्वेष आगो भएदेखि प्रेमको रूप हो जल  
अवश्य जलले आगो पार्न सक्नेछ निष्फल ।  
नयाँ वर्ष सबैमा यो संकल्प पुनरुक्ति दे  
बुद्धि दे प्रेम दे सौम्य सिर्जना गर्न शक्ति दे ।
