---
title: मुक्तिका सपनाहरू
author: कृष्ण धरावासी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%A7%E0%A4%B0%E0%A4%BE%E0%A4%B5%E0%A4%BE%E0%A4%B8%E0%A5%80
---

मुक्तिका सपनाहरू सब बेकार हुन्  
मानिसहरू एक--एकवटा आस्थाको कीलोमा कैद छन् ।  
एउटै रामलाई मर्यादापुरुष बनाउनका निम्ति  
भक्तहरू रामभित्रको हराम देख्न असमर्थ छन् ।  
ओ सिद्धार्थ गौतम ।  
ओ एडोल्फ हिटलर ।  
ओ जडभरत ।  
कहाँ छ मानिसको मुक्तिफल ?  
कहाँ हो यो आस्थाको धरातल ?  
जसमा टेकेर मानिसहरू एउटा विश्वासको फल फल्दछन्।  
सत्ताभरि त मानिस आफूलाई सम्हाल्नै व्यस्त छ  
जीवनभरि त मानिस आफूलाई बचाउनै व्यस्त छ  
आवाजभरि त मानिस आफ्नै वेदना कहन विवश छ  
गतिभरि त मानिस आफ्नै आकाङ्क्षा दौडन विवश छ  
फेरि कहिले ऊ आस्थाको उकालो चढ्ने हो ?  
फेरि कहिले ऊ मुक्तिको बिपना देख्ने हो ?  
मानिस त मानिसकै त्रासमा डुबेको छ  
यी मीठा--मीठा सङ्गीतमय स्वरहरू सब बेकार हुन्  
मानिस आफ्नै वेदनाको रोदनमा कैद छन्।  
आदर्शहरूबाट एक--एकवटा खोल सापटी लिएर  
दुष्टहरू पनि भक्तका समीप पुगे  
एउटा--एउटा विद्रोहले  
स--साना प्रशंसाहरूबीच शिर झुकायो  
सत्ताका नङ्ग्रामा सुन्दर अनुहारहरू पनि विकृत बने  
मानिसले आफूलाई आकाश बनाउन खोज्दाखोज्दै  
उसको लक्ष्य सबै बेकार भयो  
मानिस आफ्नै अनुहारमा कैद छन् ।  
   
मानिस फुल्दै, फल्दै, पाक्दैर झर्दै गयो  
भूगोलका प्रत्येक दूरीमा आफ्ना पाइला राख्दै गयो  
दासहरू मालिक भए, मालिकहरू दास  
दासता झन्--झन् लोकप्रिय र सभ्य भयो ।  
मालिकहरू मुक्तिको सपना लिएर आउँछन्  
मालिकहरू मर्यादाको उपदेश बोकेर आउँछन्  
मालिकहरू आस्थाको कीलो गाड्दै आउँछन्  
र मानिसहरू क्रमशः दास हुँदै जान्छन्  
मुक्तिको सपना देख्दै जान्छन्  
भक्तको मर्यादा पालन गर्दै जान्छन्  
आदर्शको अर्थ केलाउँदै जान्छन्  
ऐतिहासिक दासहरूभन्दा  
महान् दास हुने यस होडबाजीमा  
मानिसहरू आफ्नै प्रतिबद्धतामा कैद छन् ।
