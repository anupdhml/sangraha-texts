---
title: देश र किरा
author: बासुदेव पुलामी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AC%E0%A4%BE%E0%A4%B8%E0%A5%81%E0%A4%A6%E0%A5%87%E0%A4%B5_%E0%A4%AA%E0%A5%81%E0%A4%B2%E0%A4%BE%E0%A4%AE%E0%A5%80
---

देशको मानचित्र जस्तै छ  
उसको नाङ्गो करङसितको छात्ती।  
सर्व शिक्षा अभियानको  
घोटालाले पिल्सिएको छ उसको जीवनको साउँअक्षरहरू  
त्यसैले उसले कहिले जानेन  
अ वर्णमालाबाट अधिकार  
र आ वर्णमालाबाट आरक्षण बोल्नु।  
स्कुल, ऱ्याम्स, सुग्घर लुगाफाटा र घेघेरानीहरू  
उहिल्यै नै फ्याक्ट्री र कारखानाहरूले चोरेर लगिदिएको हो  
जीवनमा कहिल्यै नफर्काउने गरी।  
भोक, तिर्खा र पसिनाले लेख्छ उसले  
देशको स्वादिलो तलतल  
त्यसै स्वादमा जिब्रो पढकाएर खान्छ देशले खैनी उसकै रगतको अलिकति चुना दलेर।  
ढुङा, रोडा र बालुवामाथि  
घस्रिरहेको त्यो नाङ्गो सिगानेकिरा लाग्छ देशलाई त्यसको रूप  
तर त्यो रूपबाट देखिने देशको प्रतिबिम्बलाई हेर्ने राष्ट्रपतिकोमा चस्मा छैन।
