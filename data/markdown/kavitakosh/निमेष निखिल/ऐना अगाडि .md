---
title: ऐना अगाडि
author: निमेष निखिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%BF%E0%A4%AE%E0%A5%87%E0%A4%B7_%E0%A4%A8%E0%A4%BF%E0%A4%96%E0%A4%BF%E0%A4%B2
---

जीवनका रहरहरुमा जति मलजल गरे पनि  
आत्मामा जति उमारे पनि हरिया सोचका बिरुवा  
बाहिरी आवरणभरि पोतेर भलादमीपन  
हामी आडम्बरहरुको प्रदर्शनमा व्यस्त छौँ ।  
छुटिसकेको छ चिन्तनको चौतारो  
फुटिसकेको छ विचारको चस्मा  
हाम्रा काँधले अब-  
जिम्मेवारी बोक्न इन्कार गरिसकेका छन्  
रामरमिता बास बसिसकेका छन् आँखाहरुमा  
आदर्शको खोक्रो सुरूवाल फाटेर कुरिकुरी भइसकेको छ  
र पनि अर्थहीन अभिनयका अभिनेता बनेकै छौँ हामी ।  
कति चढ्यौँ चढ्यौँ चियागफका सगरमाथा  
बर्सौँ भो आफ्नै घरको चुहिने छानो टाल्न सकेका छैनौँ  
कति छाट्यौँ छाट्यौँ देशै हरियाली बनाउने भाषण  
आफ्नै करेसाको फूलमा पानी हाल्न सकेका छैनौँ  
र पनि सबैलाई उछिन्दै गफको म्याराथन दौडेकै छ हाम्रो ।  
धैरै पछि ऐनाअघि उभिँदा आफूलाई अत्यन्त कुरुप देखेँ मैले  
खोपिल्टा मात्र थिए आँखामा, सपना थिएनन्  
चाप्लुसी टाँगिएको थियो ओठको क्षितिजभरि, मुस्कान थिएन  
र त्यहाँ झुन्डिएको थियो एउटा ठुलो ताल्चा  
नाक त झन् छँदै थिएन, म कहाँ हुनु  
त्यसै दिनदेखि मैले म आफैँ सिद्धिएको घोषणा गरेको छु ।  
भन मित्र !  
तिमीले ऐना नहरेको कति भयो ?
