---
title: अनिद्रा
author: निमेष निखिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%BF%E0%A4%AE%E0%A5%87%E0%A4%B7_%E0%A4%A8%E0%A4%BF%E0%A4%96%E0%A4%BF%E0%A4%B2
---

आँखामा आगो नभएको भए  
म पनि निदाउँथेँ होला- सपनाहरू सिरानी हालेर  
निदाउँथेँ होला- ओढेर लाटो समय चुपचाप चुपचाप ।  
बन्धकी खुसीहरूले विलाप नगरेका भए  
शरणार्थी रहरहरू हड्तालमा नउत्रेका भए  
भोकहरूले कालो झन्डा नदेखाएका भए  
शोकहररूले दिनदिनै धर्ना नकसेका भए  
म पनि निदाउँथेँ होला-  
सपनाहरू अँगालो हालेर चुपचाप चुपचाप ।  
व्यथाहरूको आक्रमणले आत्तिएँ  
अनास्थाहरूको पहिरोले पुरिएँ  
बगेँ आँसुसँगै विवश लहरहरू बनेर किनारैकिनार  
र पखालिरहेँ परचक्री पाइताला आँसुहरूले बाध्यतामा  
नत्र म पनि निदाउँथेँ होला-  
रहरहरूको ओच्छ्यान हालेर चुपचाप चुपचाप ।  
सङ्गति भत्किएको सिङ्गो परिवेश काँध हालेर  
नसकेर समात्न आँखैअघिबाट भागिरहेका सपनाहरू  
मिसाएर अर्समर्थ सुस्केराहरुको ताँती-  
आफैँलाई र्स्पर्श गरेर जाने हावामा घरिघरि  
आज पनि सुसमयको बाटो ढुकिरहेछु एक आँखा निद्रा बोकेर ।  
पाइलाहरूको उत्साहित गति बिदामा बसेको भए  
खुसीको घामले सपनामा आएर नजिस्क्याएको भए  
पत्थर छातीमा मुक्का बजार्ने साहस मूच्छिर्त भएको भए  
र तिम्रो अनुहारबाट मुस्कानले डेरा नसरेको भए  
म पनि निदाउँथेँ होला-  
खल्तीमा घाम र जून घुसारेर चुपचाप चुपचाप ।  
आँखामा आगो नभएको भए  
म पनि निदाउँथेँ होला- सपनाहररू सिरानी हालेर  
निदाउँथेँ होला- ओढेर लाटो समय चुपचाप चुपचाप ।
