---
title: दुर्बोध्य समय र दोभासेहरूको खोजी
author: निमेष निखिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%BF%E0%A4%AE%E0%A5%87%E0%A4%B7_%E0%A4%A8%E0%A4%BF%E0%A4%96%E0%A4%BF%E0%A4%B2
---

समय निकै दुर्बोध्य भएको छ आज  
कतै भेटिएका छैनन्/देखिएका छैनन्  
म खोजिरहेछु/हेरिरहेछु  
मेरो भाषामा समय बुझाउने दोभासेहरू ।  
भन्नेहरू घाम लाग्नुको पनि अर्थ छ भन्छन्  
पानी पर्नुको पनि अर्थ छ भन्छन्  
भाग्दाभाग्दै अर्थहरूको पछिपछि  
थाहा छैन कहाँ छुटे जिन्दगीका अर्थहरू  
बाँकी छ त तिनै अर्थहीन शब्दहरूको कोलाज छ  
मेरो चेतनाको परिसरवरिपरि ।  
शब्दमा बोल्दैन समय  
छातीमा घोडेटापजस्ता किरिङमिरिङ डोबहरू  
खोलाको एकोहोरो रागजस्तो भाषा  
कविताका अप्रचलित प्रतीकहरूको जस्तो उद्घोष  
र हुरीको वेगझैँ शब्दतरङ्ग  
यस्तैयस्तै भाषा बोल्छ समय ।  
अब अर्थिनुपर्छ कहिल्यै अर्थिन नसकेको समयभाषा  
उत्खनन गर्नुपर्छ अब  
यसमक्रममा अर्थको पछिपछि भाग्दा हराएका  
जिन्दगीका अर्थहरू  
सधैँसधैँ प्रतिकूलताको अर्को नाम होइन समय, हुनुहुँदैन  
एउटा निरस्त्र र प्रेमपूर्ण आक्रमण  
सायद मागिरहेछ समय मान्छेसँग आज, यस्तै लाग्छ ।  
र, समय निकै दुर्बोध्य भएको छ  
खोजिरहेछु म आज पनि  
मेरो भाषामा समय बुझाउने दोभासेहरू ।
