---
title: सौराहा* ! यो कुनै कविता होइन
author: निमेष निखिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%BF%E0%A4%AE%E0%A5%87%E0%A4%B7_%E0%A4%A8%E0%A4%BF%E0%A4%96%E0%A4%BF%E0%A4%B2
---

चुरेका पृष्ठभूमिमा थपक्क बसेका काला सेता बादल  
हाम्रै पीडामिश्रति सुस्केरा पो हुन् कि ?  
बगरभरि भोक भएर सेताम्मे फुलेको काँस  
किन हाँस्छ यसरी हाम्रो अभावमा ?  
पूर्ण यौवनमा फक्रिएको सौराहाको चर्को घामलाई  
छेकेर एउटा बकाइनोको रुखले एक्लै बसिरहँदा  
यो मैले आफैलाई सोधेको प्रश्न मात्र हो  
सौराहा ! यो कुनै कविता होइन ।  
छेवैको विदेशीले गिलासमा खन्याएको रङ्गीन तरल  
किन आफ्नै परेलाको डिलबाट ओभरफ्लो भएको  
नुनिलो पानी देख्छु म ?  
उसले भर्खरै खिचेर अपलोड गरेको हाम्रै काँसघारी-भोक हेरेर  
किन हर्षातिरेक हुन्छे  
उसकी सुदूर देशकी प्रेमिका फेसबुकको भित्तामा ?  
आखिर कहिलेसम्म यसै गरी भूमण्डलीकृत हुन्छ  
हाम्रो गरिबीको सौर्न्दर्य ?  
यो पनि मैले आफैलाई सोधेको प्रश्न मात्रै हो  
सौराहा ! यो कुनै कविता होइन ।  
घरिघरि लाग्छ- आँखैअघिको रापती प्रवाहसँगै बग्दै छ देश  
र बग्दै छु म आफै पनि-  
पश्चिम पश्चिम हुँदै दक्षिणतिर निरन्तर  
अस्तित्व सङ्कटले पटक पटक धावा बोल्दा पनि  
किन बोल्दैनन् बोल्नै पर्ने हाम्रा आफन्तहरू ?  
डुप्लिकेट कायर निद्राको बेहोसीबाट कहिले ब्युँझन्छन् ती ?  
युगौँदेखि दुखका छाल मात्र बगाउँदै आएको यो रापती  
किन एक पटक पनि बग्दैन खुसीका लहर बनेर  
या फेरि विद्रोहको आगो बनेर ?  
बकाइनोका ससाना पातहरूका चेप च्यातेर छिरेका  
घामका केही किरणहरू मेरो शरीरभरि बेसरम जिस्किरहँदा  
मैले आफैसँग सोधेको प्रश्न मात्र हो यो पनि  
वास्तवमा सौराहा ! यो कुनै कविता होइन ।  
(संरक्षण कविता आन्दोलन २०७०-०६-०६, चितवन सौराहामा रचित तथा वाचित)
