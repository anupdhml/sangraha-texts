---
title: सेता हिमालहरू
author: निमेष निखिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%BF%E0%A4%AE%E0%A5%87%E0%A4%B7_%E0%A4%A8%E0%A4%BF%E0%A4%96%E0%A4%BF%E0%A4%B2
---

साना नानीहरूको स्निग्ध अनुहारमा उभिन्छन्  
र अग्लिन्छन् चाउरी परेका अनुहारमाथिको टाकुरामा  
सेता हिमालहरू ।  
कसलाई मन पर्दैन सेता हिमाल !  
हरेक दिन कर्मनिष्ठ हातहरू उभ्याउँछन्  
परिश्रमको एउटा सेतो हिमाल  
हरेक रात समुन्नत सपनाहरूमा  
आस्था उभिन्छ सेतो हिमाल  
राताराता गुराँसका थुँगा फुलाएर पहराका छातीभरि  
निस्सीम सौर्न्दर्य बाँड्छन्  
सेता हिमालहरू ।  
ढुकढुकीमा माटो बोकेर देश उभिन्छ सेतो हिमाल  
पाइलापाइलामा उत्साह समेटेर लक्ष्य मुस्कुराउँछ सेतो हिमाल  
अत्याचार ओकलोस् कसैमाथि त्यो हिमालको काम हैन  
कसैलाई बिझोस्/दुखोस् त्यो हिमालको स्वभाव हैन  
जस्तोसुकै परिवेशमा हाँस्छन्  
र हाँस्नै मात्र प्रेरित गर्छन् सबैलाई  
सेता हिमालहरू ।  
मान्छेविचारको घेरा फराकिलो होस्  
र मनभरि उभियून् आत्मीयताका सेता हिमालहरू  
अपनत्वभावले ओसिलो बनोस् बस्ती  
र हरेक आँगनमा ठडियून् समृद्धिका सेता हिमालहरू  
सिनित्त पखालेर मनभरिका दुर्भावना  
मान्छे हिमाल बाँचोस् दिगन्तसम्म  
र मान्छे बाँचिरहून् सेता हिमालहरू ।
