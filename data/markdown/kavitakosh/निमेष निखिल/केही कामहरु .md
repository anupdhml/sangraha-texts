---
title: केही कामहरु
author: निमेष निखिल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%BF%E0%A4%AE%E0%A5%87%E0%A4%B7_%E0%A4%A8%E0%A4%BF%E0%A4%96%E0%A4%BF%E0%A4%B2
---

नचाहेरै गर्नुपर्ने रहेछ  
धेरै कामहरु जीवनमा ।  
जस्तो कि फक्रेको एउटा फूल चुँड्नु  
र चढाउनु एउटा ढुङ्गामा  
रोजाइको अन्तिम गन्तव्य सम्झनु  
र बढाउनु पाइलाहरु तिमीतिर  
जान्दाजान्दै ओर्लनुपर्छ- चढ्नु एउटा कष्टकर उकालो  
बुझदाबुझदै र्फकनु पर्छ पछाडि- बढ्नु अगाडितिर निरुद्देश्य  
दौडनु र दौडिरहनु- एउटा कहीँ नपुग्ने यात्रा  
सधैँसधैँ भरिरहनु- सपनाहरुको महामेला  
हरेक रात निदाउनु र ब्युँझनु हरेक बिहान एउटा उदासी  
सिन्को भाँच्न नसक्नु र ठडयाइरहनु अभिमानको एउटा पर्खाल  
नचाहेरै गर्नुपर्ने रहेछ  
धेरै कामहरु जीवनमा ।  
कहिल्यै विश्वास गर्न नसकिनेलाई हाल्नु विश्वासको एउटा मत  
जानीजानी घाउ कमाउनु र सुम्सुम्याइरहनु एउटा खत  
लड्नु माटैका लागि आत्मीयसँग र मिल्नु त्यही माटोमा  
छोड्नु सहयात्रीलाई सहयात्रामा र हिँडिरहनु एक्लै त्यही बाटोमा  
अँजुलीमा भर्नु ताराहरु र कोही नपाउनु दिने मान्छे  
बिस्कुन हाल्नु सपनाको र चराउनु भँगेराका बथानहरु  
भावनामा पौडनु, डुब्नु र रित्तिनु दिनदिनै  
वेदनाको भिरालो ओरालो एक्लै एक्लै र्झर्नु दिनदिनै  
भर्याङ बन्नु र टेकाउनु ढाड माथि जानेहरुलाई  
आफ्नै भन्ठान्नु भित्रभित्रै आफैँलाई चपाउनेहरुलाई  
नचाहेरै गर्नुपर्ने रहेछ  
धेरै कामहरु जीवनमा ।
