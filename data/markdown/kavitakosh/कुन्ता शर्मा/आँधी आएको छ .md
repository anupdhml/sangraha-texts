---
title: आँधी आएको छ
author: कुन्ता शर्मा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%81%E0%A4%A8%E0%A5%8D%E0%A4%A4%E0%A4%BE_%E0%A4%B6%E0%A4%B0%E0%A5%8D%E0%A4%AE%E0%A4%BE
---

लामो समयको निस्तब्धतापछि  
कोमल स्पर्श गरेर छुस्छुसाउँदै  
भाग्ने बतास  
अशान्त भएको छ  
असन्तुलित भएको छ  
यताबाट उता हुइँकिन्छ  
उताबाट अन्तै कतै हुइँकिन्छ  
उघारेर जोडले झ्याल र ढोकाका पल्लाहरू  
कोठा--चोटाहरूमा उत्पात मच्चाउँछ  
ठाउँठाउँमा भुमरी उठाउँछ  
कर्कश ध्वनिहरू प्रवाहित गर्दै  
भयावह--भयावह गर्जन निकाल्दै  
प्रत्येक क्षण उत्तेजित हुँदै गएको छ  
सर्वत्र प्रभाव जमाएको छ  
आँधी आएको छ, आँधी आएको छ ।  
सुकेका पातहरू डुलिरहेछन् फरफर  
धूलिकणहरू उडिरहेछन् सरसर  
मच्चिँदै छन् हाँगाहरू  
हल्लँदै छन् रूखहरू  
भत्कँदै लड्दै छन् जीर्ण--शीर्णहरू  
तिक्तता मेटिँदै छ एकरसताको  
व्यूह भत्कँदै छ निरसताको  
सबै कुरा फेरिएको छ  
आँधी आएको छ, आँधी आएको छ ।  
फाट्तै छन् तुवाँलोका पर्दाहरू  
भिन्नता छ नियमिततामा  
व्यग्रता छ स्वाभाविकतामा  
खलबल मच्चिएको छ एकाग्रतामा  
उलटपुलट छ, उथलपुथल छ  
छुस्छुसाएर काउकुती लगाउँदै  
बग्ने बतास  
औधी रिसाएको छ  
हरेक क्षण हुङ्कार--गीत गाएको छ  
आँधी आएको छ, आँधी आएको छ ।  
छटाहरू बेग्लै छन्  
दृश्यहरू फरक छन्  
स्थिरहरू डोलायमान छन्  
मौनहरू सलबलाएका छन्  
जडहरू पनि चलमलाएका छन्  
पददलितहरू शिरमाथिमाथि  
उड्दै गएका छन्  
परिवेश एकदमै बेग्लै छ  
निस्तब्धताले खैलाबैला मचाएको छ  
आँधी आएको छ, आँधी आएको छ ।  
बटुलेर समस्त ऊर्जाहरू  
भत्काउँदै जर्जर बुर्जाहरू  
उराल्दै भयानक स्वरहरू  
फिजाउँदै रौद्र रूपहरू  
समय बेग्लै आएको छ  
मौनताको कारागारभित्र बन्दी बतास  
उत्तेजित भएको छ  
प्रकृति नराम्ररी रिसाएको छ  
आँधी आएको छ, आँधी आएको छ ।  
कता केके भत्कने हुन्  
कता केके विध्वंस हुने हुन्  
कोको आत्तिने हुन्  
कोको भयग्रस्त हुने हुन्  
कसकसले ओठमा स्मित मुस्कान लिने हुन्  
अनौठो अलौकिक आभा जताततै छाएको छ  
प्रकृतिमा नौलो परिवर्तन आएको छ,  
आँधी आएको छ, आँधी आएको छ ।  
सर्वत्र उत्तेजना छ,  
सर्वत्र गतिशीलता छ  
मुट्ठीहरू इस्पात बनेका छन्  
पैतालाहरू दु्रत--दु्रततर हुँदै गएका छन्  
त्रास कता हो कता हराएको छ  
साहसले सर्वत्र साम्राज्य फिँजाएको छ  
चकचके बालकजस्तो कोमल बतास  
आक्रोशित भएको छ  
आँधी आएको छ, आँधी आएको छ ।  
थरथर छन् जर्जरहरू  
भयकम्पित छन् सरदारहरू  
मालिकहरू सालिक भएका छन्  
अनौठा छन् दृश्यावलीहरू  
हाँगाहरू मच्चिरहेका छन्  
पातहरू फरफराइरहेका छन्  
सृष्टि उन्मुक्तताको दिव्यवृष्टि गर्दै छ  
आँधी आएको छ, आँधी आएको छ ।  
निम्छराहरू साहसपुञ्ज बनेका छन्  
अवरोधहरू भत्किएका छन्  
विरोधहरू गतिरूद्ध छन्  
मौनता नराम्ररी खलबलिएको छ  
सृष्टिले बेग्लै आलोक पाएको छ  
समयले नौलो सौगात ल्याएको छ  
आँधी आएको छ, आँधी आएको छ ।  
कलुषित ओठहरूमा मुस्कान पोखिएको छ  
कपट लुकेको छ, स्नेहभाव देखिएको छ  
लाचार छन् पापाचारहरू  
दिव्य सौन्दर्य पोखिएको छ सृष्टिमा  
भयानक कालरात्रिपछि  
नयाँ दिन उदाएको छ  
धरतीमा ठूलो खुल्दुली छाएको छ  
हो, युग परिवर्तनको समय आएको छ  
आँधी आएको छ आँधी आएको छ ।
