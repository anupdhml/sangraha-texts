---
title: म एक्लो छैन
author: कुन्ता शर्मा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%81%E0%A4%A8%E0%A5%8D%E0%A4%A4%E0%A4%BE_%E0%A4%B6%E0%A4%B0%E0%A5%8D%E0%A4%AE%E0%A4%BE
---

बाटाहरू मेरा साथी  
बाटाका किनाराहरू मेरा साथी  
जति छन् मोड र घुम्तीहरू  
ती सबै--सबै मेरा साथी  
एकछिन् सुस्ताउन भेटिएको चौतारी  
त्यो पनि मेरो साथी  
खोलाको कलकल गीत मेरो साथी  
जूनका चाँदीहरू बोकेर नाच्ने  
लहर तरङ्गहरू मेरा साथी  
पहिरोले ताछेका छन् पर्वतहरू  
घाउ बोकेका पर्वतमालाहरू मेरा साथी  
किन भन्छौ शुभ--चिन्तक  
तिमी मलाई एक्लो भनेर ।  
नीलो आकाश मेरो साथी  
दगुरिरहेका झुण्डका झुण्ड  
बादलहरू मेरा साथी  
बतास कानमा साउती मार्दै कुद्छ  
पातका पाउजु बजाउँदै  
लतावृक्षहरू नृत्य देखाउँछन्  
छहराहरू पहराबाट हाम फाल्दै  
मसँग स्वर मिलाउँछन्  
सुवासका झोक्काहरू फूलहरूसँग भागेर  
मेरै छेउ आउँछन्  
ती सबै--सबै मेरा साथी  
प्रिय मित्र तिमी किन भन्छौ ?  
मलाई एक्लो भनेर ।  
माथि--माथि अग्लँदै आकाशगङ्गामा  
पौडी खेल्छु  
तल प्रशान्तका छालहरू समाएर  
तरङ्गित हुँदै बहन्छु  
पहाडहरू गुराँसका मुस्कानले  
बोलाउँछन् मलाई  
हिमशैलहरू शीतल औँलाहरूले  
सुम्सुम्याउँछन् मलाई  
एउटा अदुभुत कलाकार छ  
जो लुकी--लुकी हिँड्दै  
विभिन्न रङहरूमा विभिन्न आकारहरूमा  
कहिले स्वर्ण, कहिले रजत र  
कहिले हीरक छटाका  
सुन्दर कलाकृति सजाउँछ शून्याकाशमा  
तिनै चित्रहरू मेरा साथी  
प्रकृतिका मोहक रूपहरू मेरा साथी  
जीवनका विविध रङहरू मेरा साथी  
प्रिय मित्र कसरी भन्छौँ तिमी ?  
मलाई एक्लो भनेर ।  
सल्लाका सुसेलीहरू मेरा साथी  
चराका मधुर बोलीहरू मेरा साथी  
डाँफे र मयुरहरू नाच्छन् उन्मुक्त भएर  
मेघका गर्जनहरू मेरा साथी  
जोड--जोडले चलिरहेछ आँधी  
आँधीका आक्रोशहरू मेरा साथी  
हुरीका हुँकारहरू मेरा साथी  
भुइँचालोले चर्काएर गएको छ परिवेश  
त्यसले दुखाएका सुस्केराहरू मेरा साथी  
शुभ--चिन्तक कसरी भन्छौ तिमी ?  
मलाई एक्लो भनेर ।  
जीवन स्वच्छ एकान्तमा  
फुलेको फूल बनोस्  
जीवन भीषण खडेरीमा पनि  
नसुक्ने मूल बनोस्  
जीवन आत्मीय आँखाहरूको  
सुखद सपना बनोस्  
जीवन सुखद सपनाहरूको  
मोहक बिपना बनोस्  
ब्वाँसाहरू कहिल्यै नभेटियून्  
अविरल यात्राहरूमा  
लक्ष्यको शिखर छ निकै टाढा  
गतिशील रहून्  
कहिल्यै नथाकीकन पाइलाहरू  
स्वाभिमान सधैँ जीवित रहोस्  
यिनै भावनाहरू मेरा साथी  
यिनै कल्पनाहरू मेरा साथी ।  
यिनै इच्छा र आकाङ्क्षाहरू मेरा साथी  
शुभ--चिन्तक कसरी भन्छौ तिमी ?  
मलाई एक्लो भनेर ।
