---
title: कति दिन ?
author: विनोद अश्रुमाली
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%A8%E0%A5%8B%E0%A4%A6_%E0%A4%85%E0%A4%B6%E0%A5%8D%E0%A4%B0%E0%A5%81%E0%A4%AE%E0%A4%BE%E0%A4%B2%E0%A5%80
---

हेरूँ, कति दिन गाँज्ने हो  
अक्टोपसको पन्जाले मुटु--कलेजो।  
रगताम्मे हुन्छ विचार  
उठ्नेबित्तिकै हरेक बिहान  
लङ्गडो हुन्छ भावना  
मनको सहरमा भूकम्प गइरहन्छ  
आगलागी छ त्यहाँ  
धूवाँ उठिरहन्छ मुस्लो--मुस्लो  
आर्तनाद छ दसै इन्द्रियहरूमा  
अस्तव्यस्त छन् अङ्गप्रत्यङ्ग ।  
ममताको काखबाट चुँडिएको जिन्दगी  
मायाको अग्लो रूखमा अल्झेर बसेको छ  
उडोस् त बन्धन छ  
बसोस त पाइतालामुनि कुनै धरती नै छैन ।  
   
हरेक वर्षा  
बूढो पहाडको खुट्टा धोएर  
नदीनालाहरू हिँडिदिन्छन्  
हरेक शरद्  
आकाश पुछेर हाँसिदिन्छ  
तर आफ्नो यो मन  
पीडाको हरियो हिमाल बोकेर  
सधैँ चुपचाप निदाउँछ ।  
हेरूँ, कति दिन घोच्ने हो  
लालीगुराँस र सयपत्रीले मुटु--कलेजो।
