---
title: आफैसँग हारेको क्षण
author: प्रमोद स्नेही
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A4%AE%E0%A5%8B%E0%A4%A6_%E0%A4%B8%E0%A5%8D%E0%A4%A8%E0%A5%87%E0%A4%B9%E0%A5%80
---

पहाडै पहाडले घेरिएको  
राजधानी जस्तै  
अभावै अभावको  
लक्ष्मणरेखा भित्र कैद छु  
बाँसुरी जस्तै कहिले  
म झुठो बोल्दिन  
र त हरेक जंघारमा  
लड्छु  
सारङ्गी जस्तै रेटिनु पर्छ  
सधैँ मैले  
आफ्नै सपनाहरुमा  
आफ्नै खुशीहरुमा  
किन यसरी आफ्नै  
छायाहरुसँग पनि  
लुकेर भाग्दै हिड्नु  
पर्ने मैले ?  
सँधै असहज र अध्यारो  
मात्रै पोखिन्छ  
मैले हिड्ने बाटोहरुमा  
म आफैँसँग सोधिरहेछु  
किन विना कसुर पनि  
सजाएको स्वीकोरोक्तिमा मैले  
सही छाप गर्दै  
सधैँ सधैँ हार्नुपर्छ आफैसँग
