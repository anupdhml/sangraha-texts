---
title: शब्दहरुको तोडफोड
author: प्रमोद स्नेही
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AA%E0%A5%8D%E0%A4%B0%E0%A4%AE%E0%A5%8B%E0%A4%A6_%E0%A4%B8%E0%A5%8D%E0%A4%A8%E0%A5%87%E0%A4%B9%E0%A5%80
---

भएर अन्धभक्त  
सुनेर तिम्रो भजन  
भ्रमिक शब्दहरूमा सधैं  
नतमस्तक भएर  
ताली ठोकिरहनुपर्छ भन्ने छैन सरकार ... !  
बाँधेर पट्टी  
जबरजस्ती आँखामा  
छेकेर किरण उज्यालोको  
दिउँसै रात पारेर  
राष्ट्रियतालाई नाङ्गो बनाउदै  
अस्तित्वको बलत्कार गरिन्छ भने  
हेर्दै जाऊ,  
तिम्रो असली भक्तबाटै  
तिम्रा भ्रमिक शब्दहरूको तोडफोड कसरी हुँदोरहेछ !  
महाराज,  
अब सुरु हुन्छ लडाइँ  
तयार भए हुन्छ युद्ध लड्नलाई  
म पनि तयारी नै छु गिरफ्तार हुनलाई ...  
मात्र होइन  
मानसिक रुपमा तयारी छु  
तिम्रो गोली खानलाई  
हेर्दै जाऊ महाराज  
म कसरी आउनेछु तिम्रो मण्डपमा  
तिम्रा भ्रमिक शब्दहरूको तोडफोड गर्नलाई ... !
