---
title: ढुङ्गाहुन पाए
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

यदि यो बेला  
म ढुङ्गा भएको भए....... !  
हिँड्दा--हिँड्दै अडिएर टक्क  
बोल्दाबोल्दै रोकिएर ठक्क  
म ढुङ्गा भएको भए  
मान्छेहरू कति पुज्थे होलान् मलाई  
ढोँगीहरू कति ढोग्थे होलान् मलाई ।  
मैले बोलेका मान्छेका कविताहरू  
देववाणी बन्थे होला  
मैले गाएका अल्लारे गीतहरू  
आदिवाणी हुन्थे होला  
र बन्थे हुँला म  
एक सुन्दर देवता-- अद्भुत !  
जहाँजहाँ टेकेको थिएँ मैले  
त्यहाँत्यहाँ मूर्खहरूको लाम लाग्थ्यो होला  
जहाँजहाँ पुगेको थिएँ म  
त्यहाँत्यहाँ पापीहरूको धाम हुन्थ्यो होला  
घण्टौँ--घण्टा लगाएर  
ढोँगीहरू÷भोगीहरू  
रोगीहरू÷जोगीहरू  
सन्काहाहरू÷मूर्खहरू  
मेरो प्रवचन--स्तुतिभजन गाउँथे होला  
र मेरो आमाको आशीर्वादहरू  
मूलमन्त्र बनाउँथे होला मेरै  
र भन्थे होला यो युगको देवता-- महान् !  
जहाँजहाँ बसेको थिएँ म  
त्यहाँत्यहाँ हुन्थ्यो होला  
        कसैका मन्दिर  
        कसैका मस्जिद  
        कसैका चर्च  
        कसैका गुम्बा  
आ--आफ्नो अहम्को अखाडा  
आ--आफ्नै फन्टुस नाम  
र त्यै नामको आराधना गरिन्थ्यो त्यहाँ  
त्यै ढुङ्गाको गुणगान गाइन्थ्यो त्यहाँ  
ंंंंंंंंंंंंंंंंंंं............भनिन्थ्यो मलाई  
परामात्मा नायक तिमी अपरम्पार !  
हिँड्दा--हिँड्दै अडिएर टक्क  
बोल्दा--बोल्दै रोकिएर ठक्क  
यदि यो बेला  
म ढुङ्गा भएको भए........ !
