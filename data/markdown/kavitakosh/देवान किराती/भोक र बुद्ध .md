---
title: भोक र बुद्ध
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

भोक लागिरहेछ  
र लागिरहन्छ  
सत्य ! मुर्दा नभइन्जेल ।  
आगो बालिरहेछु  
र बुद्ध जपिरहेछु ।  
बुद्ध एउटा परेवाभन्दा  
रत्ति फरक छैन  
जो म भोकमा घाँटी निमोठ्छु  
मानूँ बुद्ध !  
बलिरहेको आगोमा  
खुट्टा, पखेटा र टाउको  
कलेजो, मुटु र सिङ्घै देह  
झर्झरी पकाउँछु-- झिरमा उनेर  
मानू कि-- बुद्धको ।  
पाकेको सेकुवा  
तोङ्वासँग तनतनी......  
आहाऽऽऽऽ क्या मज्जा ।  
भोक मर्छ-- शान्त हुन्छु  
सत्य ! मुर्दा हैनँ ।  
आगो बालिरहन्छु  
र बुद्ध जपिरहन्छु  
फेरि अर्को भोक नलागेसम्म ।
