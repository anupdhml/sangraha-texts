---
title: फरक
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

ढुङ्गाका कापहरूवाट  
रूखका टोड्काहरूवाट  
सङ्लो सग्लो निस्कन्थे  
आदिम कविताहरू ।  
न शृङ्गार थियो  
न सजावट थियो  
डाह--अहङ्कार थिएन  
नाङ्गै--नाङ्गै थियो,  
नाङ्गै थिए र त सुन्दर थिए  
प्राचीन कविताहरू  
ऊ ! त्यो हिमालझैँ ।  
रेफ्रिजरेटर, र्‌याक  
र कम्प्युटर चेपहरूबाट  
नाङ्गा--नाङ्गै निस्कन्छन्  
ग्ल्यामर कविताहरू ।  
बनावट छ  
सजावट छ  
अहङ्कार-- प्लास्टिक सर्जरीहरू  
अहम् कलेवर शृङ्गारहरू  
तैपनि सुन्दर छैनन्  
आधुनिक कविताहरू  
ई ! यस्तै कविताझैँ ।
