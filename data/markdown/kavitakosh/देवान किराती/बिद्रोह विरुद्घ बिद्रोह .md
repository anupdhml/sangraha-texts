---
title: बिद्रोह विरुद्घ बिद्रोह
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

ए विद्रोह !  
फेरि आइस् तँ ?  
तेरा मुलायम कुराहरू लिएर  
मान्छेका खुसीहरूको ओठ टोक्न  
मान्छेहरूका मुटुमा ढोल ठोक्न ।  
ए विद्रोह !  
अब त तँ चुत्थो भइसकेको छस्  
अब म  
फेरि तेरो आगमनमा  
रक्तरञ्जित कुनै गीत गाउने छैनँ  
कुनै नवीन गमनको आशामा  
कुनै जुलुस र आमसभाहरूमा धाउने छैनँ  
सत्य ! विश्वासको कुनै मुठी पनि कस्ने छैनँ ।  
थाहा छ तँलाई ?  
अब म  
तेरा गालाहरू पनि मुसार्ने छैनँ  
तेरा जर्जर छातीहरू पनि सुम्सुम्याउने छैनँ  
तेरा तिघ्राहरू पनि थम्थमाउने छैनँ  
सत्य भनेको  
अब म तँसँग कुनै क्रीडा भोग्ने छैनँ ।  
ए विद्रोह !  
तँ अव कुनै मान्छेहरूको प्रिय बन्न सक्तैनस्  
सिवाय पीडा !  
तँ मेरो पनि पीडा होस्  
म अब  
तँसँंग खेलिरहनुभन्दा त रत्यौली  
मेरी प्रेयसीसँग  
समागम गर्छु  
र जन्माउँछु  
सुन्दर शान्ति ।
