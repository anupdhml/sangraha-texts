---
title: तिम्रो आँखामा कविता
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

मसँग एउटा कविता छ  
तिमीलाई पढ्न मन लागेछ भने कुनै बेला  
पानी--तालमा हेर  
या ऐना--झ्यालमा हेर  
ठ्याक्कै तिमीजस्तै छ कविता ।  
कविता-- जो सबैका प्रिय पनि हुन्न  
कविता-- जो सबैको हेला पनि हुन्न  
ए है !  
तिमीलाई मन नपर्दैमा कविता  
हत्या गर्न सक्छौ र कुनै अँध्यारोमा ?  
या मनपर्दैमा कविता  
लुकाउन सक्छौ र कुनै अधरमा ?  
तिमी मनपराऊ या नपराऊ कविता  
तर ठ्याक्कै तिमीजस्तै छ कविता ।  
जूनजस्तै छ कविता  
कविताजस्तै छ जून  
तिमीलाई मनपर्छ भने जून  
किन मनपर्दैन हँ ! कविता ?  
बिलकुल  
एउटै छ गुण  
कविता र जून ।  
हिउँदमा पैयुँसँगै फुल्छ कविता  
तिम्रो आँखामा  
वर्षात्मा-- इन्द्रेणीसँगै खुल्छ कविता  
तिम्रो आँखामा  
तिमीलाई मन नपरे  
आँखा बन्द गर्दा पनि कविता  
तिमीलाई मन परेर  
आँखा खोल्दा पनि कविता  
जे गर  
जे बन  
जे भन  
ठ्याक्कै तिमीजस्तै छ-- कविता ।
