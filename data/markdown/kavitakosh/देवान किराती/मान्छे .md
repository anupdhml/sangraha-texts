---
title: मान्छे
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

.........तीरहरूझैँ  
तीखा शब्दहरू भिरेर  
युद्घको रचना गर्छु ।  
छुरी आकारका मेरा औँलाहरू  
युद्घको तयारी गर्छ  
पेस्तोल आकारका मेरा जुत्ताहरू  
युद्घको घोषणा गर्छ  
बिनसित्ति पनि कहालिएर  
मान्छेहरू घाइते देख्छु ।  
दृष्टिभन्दा अलिक पर पनि  
म युद्घको षड्यन्त्र गर्छु  
मेरो मुटुमा  
कुनै शब्दका वाणहरू छिर्दैनन्  
बम--आकारका मेरा आँखाहरू  
युद्घको बत्ती बाल्छ  
विनाहतियार पनि तर्सिएर  
मान्छेहरू घाइते देख्छु ।  
स्थलमार्ग  
जलमार्ग  
हवाईमार्ग÷सबै मार्गहरू  
मेरो युद्घको परिधिभित्र पर्छन्  
क्षेप्यास्त्र आकारका मेरा ओठहरू  
युद्घको अन्तिम घोषणापत्र पढ्छ  
र सुरुवाती बिगुल फुक्छ-- युद्घको  
विनाविष्फोट पनि आत्तिएर  
मान्छेहरू घाइते देख्छु ।  
मान्छेहरू सबैसबै आ--आफ्नै देवता पुकार्छन्  
देवता  
अर्थात् ढुङ्गा !  
ढुङ्गाजस्तै मान्छेको अनुहारमा  
संवेदनाहरू मृत्युअगावै मर्छन्  
र संवेदनाहीन देवता--मान्छे  
सबै घाइते देख्छु ।  
म  
पेस्तोल--मान्छे  
बम--मान्छे  
क्षेप्यास्त्र--मान्छे  
मान्छेविनाको मान्छे  
युद्घको तयारी गर्दागर्दै  
आफैँ घाइते छु ।
