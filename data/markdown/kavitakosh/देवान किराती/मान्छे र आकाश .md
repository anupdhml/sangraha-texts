---
title: मान्छे र आकाश
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

एउटा मान्छे भन्दा  
कति ठूलो छैन आकाश ।  
मान्छेले उफ्री छोएको जति  
आकाशको उचाइ  
जति ढाक्छ एउटा मान्छे उभ्दा÷बस्दा  
लम्बाइ, चौडाइ, मोटाइ  
पूर्णायतन आकाशको,  
र जम्मा एक चिहान  
आकाशको गहिराइ ।  
आँखा, औँला, आत्मा, मनको रङ  
आकाशकै रङ  
आँसु, पसिना, रगतको रङ  
आकाशकै रङ  
मान्छेले खोजेको शान्तिको रङ  
आकाशकै रङ ।  
एउटा मान्छेभन्दा  
रत्ति फरक छैन आकाश ।  
प्रत्येक मृत्युमा खाली हुन्छ आकाश  
र प्रत्येक जन्ममा पूरा हुन्छ आकाश  
   
मात्रै एउटा मान्छेजत्रै छ आकाश ।  
मात्रै एउटा मान्छेजस्तै छ आकाश ।।
