---
title: कुरुप चित्र
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

घोषणा गर्छु--  
संसारको सबैभन्दा कुरूप चित्र हुँ म ।  
आफू हुनुको अहम्  
"म" हुनुको गर्व  
या चल्तीकी सुन्दरी नायिका  
या कुनै विश्वसुन्दरी  
कुनै आर्ट--ग्यालरीभित्र छाडिदिने हो भने  
ती पनि सोच्नेछिन् कि  
संसारको सबैभन्दा कुरूप चित्र हुँ म ।  
कोठाको भित्तामा झुन्डिएको ऐना  
जसलाई सधैँ हेर्छु  
जहाँ सुन्दर आकृति हुँ म  
आज ऐना छाडेँ  
र हेरेँ  
ग्यालरी--भित्तामा झुन्डिएका चित्रहरू  
       निस्किएपछि लाग्यो  
कुदिरहेको कुरूप चित्र हुँ म  
जो संसारमा सबै--सबैभन्दा कुरूप छ ।  
सायद  
      हिमाल उभिनु  
      क्राइस्ट क्रसमा टाँगिनु  
      बुद्घ ध्यानमा जानु  
कि यो जगत् संरचनाअगाडि नै  
कुनै आर्ट--ग्यालरीभित्र पसेर  
सुन्दर चित्रहरू हेरेको हुनुपर्छ यिनीहरूले  
र सुदुूर पहाडमा  
  कठिन क्रसमा  
  अनकन्टार चेतनाहरूमा  
या अनन्त टाँगिएको यो पटाङ्गिनीमा  
आपूmलाई चित्रझैँ टाँगिन स्वीकृत गर‍्यो आफैँले ।  
ग्यालरीबाट निस्किएपछि  
घोषणा गर्छु  
संसारकै सबैभन्दा कुरूप चित्र हुँ म ।
