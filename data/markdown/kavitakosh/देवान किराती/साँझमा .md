---
title: साँझमा
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

निकै वर्षपछि साँझमा  
अचानक भेट भयो-- ऊसँग  
केही बोल्नुभन्दा अघि नै  
उसले आँसु चुहाइहाल्यो ।  
ऊ किन रोयो  
बुझ्नै सकिनँ ।  
सोध्नै आँटेको थिएँ  
बितेका वर्षहरूको बारेमा  
निचोरिएर रुनुको बारेमा  
झन् डाँको छाडेर पो रुन थाल्यो ।  
सोधँे यति नै  
तिमीलाई के भयो ?  
उसले रुन छाड्यो  
आँसु पुछ्दै ठिङ्ग उभियो  
र भन्यो,  
मलाई हेर  
र मेरो अनुहार पढ ।  
भन्दाभन्दै हरायो ऊ  
साँझको पहाडजस्तै ।
