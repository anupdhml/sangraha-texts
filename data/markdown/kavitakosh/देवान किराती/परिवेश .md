---
title: परिवेश
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

हेरिरहेको छु ।  
भित्ताको कुनामा  
विनाकाँडको ठोक्रो र धनु  
दलिनमा सिउरिएको  
देख्तै भुत्ते खुकुरी र तरबार  
काँटीमा सिउरिएको  
ढालझै‌ँ देखिने थोत्रे टोपी  
भित्तामै अडेसिएको  
जालो लागेको काठे घर्रा  
चर्किएको ध्वाँसे ऐना  
र देख्तै छु झुन्डिरहेको  
खिया लागेको फलामे ह्याङ्गरमा  
लबेदा--सुरुवाल र थोत्रो भोटो ।  
देखिरहेछु प्रस्टै  
काठको खाटे बाकस नजिकै पल्टिएको  
फित्तै चुँडिएको खराउ--चप्पल  
टिनको ढोकानजिकै  
बेवास्ता फालिएको  
तलुवा खिएको छालाको थोत्रो जुत्ता  
र भुइँभरि छरिएका  
कपडाहरू, कागजहरू  
तुम्लेट बिर्को निस्किएको  
सुर्काउनी खुस्किएको झोला  
सँंगै फेरा फाटेको टोपी पनि ।  
   
लाग्छ यहाँ भर्खरै मात्र  
एक बलभद्रले आत्महत्या गरेको छ  
     --ह्याङ्गरमा झुन्डिएर  
र एक भीमसेन थापा भागेको छ  
     --सर्वस्व हारेर ।  
                         
अनि म.....?  
मुर्दा !  
मृत्यु पर्खिरहेको छु ।
