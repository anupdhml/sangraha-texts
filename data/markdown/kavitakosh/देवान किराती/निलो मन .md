---
title: निलो मन
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

कुन्नि, खै  
आफू कुन धरातलमा बाँच्ने हुँ ?  
खोज्दै छु म  
त्यो नै एउटा बिन्दु, बाँच्नुको मेरुदण्ड ।  
(सायद, प्रत्येक मान्छेको खोजी नै यही हो ।)  
कविला समय  
बग्दै भस्कँदै बग्दै-- इतिहास छालहरूमाथि  
बारम्बार नाङ्गै झुन्डिन्छ  
मेरुदण्डविहीन समयै झुन्ड्याएर  
मेरो आफ्नै विश्वासको अगाडि,  
र त्यो धमिलो समयसँगै  
बग्दै गरेको सपना उभ्याउन  
खोज्दै छु म मूल बिन्दु  
सपना बाँच्ने मेरुदण्ड ।  
(सायद मान्छेहरूको यतिको व्यस्तता यसकै खोजी हुनुपर्छ ।)  
मेरो छातीभित्र पनि  
एउटा नीलो मन छ  
जहाँ संसार अटाउन सक्छ  
    आकाश उभिन सक्छ  
    असङ्ख्य सपनाहरू बाँच्न सक्छ  
तर म ..........  
म स्वयम् अट्न सक्दिनँ त्यहाँ  
र मविनाको सपना, संसार या आकाश..........असम्भव !  
के तिमी दिन सक्छौ ?  
तिम्रो त्यो नीलो मन  
जहाँ म अटूँ÷उभूँ  
      र बाँच्न सकूँ ।  
(सायद, प्रत्येक मान्छेको खोजी नै यही हो ।)
