---
title: मान्छे वितृष्णा
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

पढिरहन्छु  
बारम्बार इतिहास ।  
खै ! किन कुन्नि  
आजकाल मलाई  
कुनै राजकुमार हुनुभन्दा बढी  
मन लाग्छ  
राक्षस हुन ।  
हिटलर, पोलपोट, खु्रस्चेभ  
क्रुसो, फुजिमोरी, जङगबहादुर  
नेपोलियन, रेगन, सुहार्तो  
रगताम्मे भएर इतिहास  
आँखा, ओठ र औँलाका कापहरूबाट तप्कन्छ  
र बगाउँछ मलाई  
क्रूर इतिहासको आरोहणमा  
जो हुन्छ राक्षसको ।  
पढिरहन्छु इतिहास  
र सोचिरहन्छु  
सधँै भ्रम--हाँसेका मान्छेहरू  
आफँैलाई बिर्सिएर  
सधैँ राक्षस बाँचेको छ  
घिन लाग्छ मलाई  
मान्छे हाँस्नु  
जो नराम्रो छ राक्षसको भन्दा ।  
कुनै दन्तेकथाको खलनायकको भन्दा कम छँदै छैन  
आधुनिक राष्ट्रप्रमुखको कथा  
वा कुनै राजकुमारको कथा  
र प्रमुख या राजकुमार भएर  
राक्षसी गर्नुभन्दा त  
कति हो कति असल  
राक्षस भएरै राक्षसी गर्नु ।  
मन लाग्छ मलाई  
राक्षस हुन ।
