---
title: धर्मात्मा
author: देवान किराती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%87%E0%A4%B5%E0%A4%BE%E0%A4%A8_%E0%A4%95%E0%A4%BF%E0%A4%B0%E0%A4%BE%E0%A4%A4%E0%A5%80
---

बिहान--बिहानै  
झ्वाम्लाङ्ग पानीबाट निस्किएपछि  
पण्डितजीले  
पूर्वतिर फर्किएर  
ठूलो सास फेर्दै हात जोड्यो  
र मन्त्र जप्यो  
"ॐ नमो शिवाय !"  
पण्डितजी,  
दहबाट निस्किएको केही क्षणपछि  
पानीमा तैरियो  
एउटा विक्षिप्त--तरुणी लास ।  
बस्तीभरि, गाउँभरि  
दिनभर हल्ला चल्यो  
बिहान मिर्मिरेमै पानी भर्न पँधेरी गएकी  
डाँडाघरकी कान्छीले  
आत्महत्या गरिछे दहमा डुबेर ।  
पण्डितजी,  
दिनभर नै मन्त्र जपिरह्यो  
"ॐ नमो शिवाय !  
सत्यम् शिवम् सुन्दरम् !!"
