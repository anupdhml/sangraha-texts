---
title: कलम रोक ?
author: विजय मल्ल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%9C%E0%A4%AF_%E0%A4%AE%E0%A4%B2%E0%A5%8D%E0%A4%B2
---

युगको भावना मार्न चाहने  
ए हत्यारा !  
तिमी मलाई भन्छौ, 'कलम रोक!'  
म सोच्छु  
यो पहाडलाई, यो नदी नालालाई  
यो खेतलाई, यो हरियाली बगैंचालाई  
यो सुन्दर सुन्दर --  
हावामा नाचिरहने, हावामा उडिरहने  
हावामा बोलिरहने  
धानको चालालाई  
किन मसान बनाउँदैनौ ?  
किन मसानको आगोले भस्म गर्दैनौ ?  
यदि कोही भोका भोकले चिच्याउँछ भने  
त्यसको पेटमा विषको छुरी किन रोप्तैनौ ?  
यदि शिशु दूधको मुन्टा खोज्दै  
मरेकी आमालाई चुस्तै कहालिन्छ भने  
घाँटी अँठयाएर त्यसको प्राण किन छिन्दैनौ ?  
तर तिमी मलाई भन्छौ --  
कलम रोक ?  
ए हत्यारा !  
फेरि म सोच्छु ---  
त्यो मुखबाएर, हात फैलाएर  
भ्रम गर्ने, मौका नपाएर,  
भविष्यको सुन्दर सपना देख्न खोज्छ भने  
त्यसको आँखाको गेडीलाई  
त्रिशूलले किन घोच्दैनौ ?  
किन झिक्तैनौ  
त्यो नग्न कङ्कालमा  
त्यो टेढो थोङ्ने मानवमा  
तिम्रो विरोधको आगो झल्कन शक्छ भने  
ए बलिष्ट !  
एकै घुस्साले त्यसको मिति किन पुग्याउँदैनौ ?  
तर तिमी मलाई भन्छौ --  
कलम रोक !  
ए हत्यारा !  
तिम्रो द्रोहमा जहाँ जहाँ रुख उम्रन्छ,  
त्यो जङ्गलमा डढेलो किन लाउँदैनौ ?  
गरीबको छातीमा असन्तोषको ज्वाला जल्छ भने  
'दानवताको भावना उर्लन्छ भने  
तिम्रो ठूला ठूला यन्त्रहरुलाई हत्याउन खोज्छ भने  
ए बलवान !  
ए पराक्रमी !  
सम्पूर्ण संसारलाई नै किन ध्वंस गर्दैनौ ?  
सम्पूर्ण विश्वलाई नै किन चकनाचूर पार्दैनौ ?  
तै पनि तिमी मलाई भन्छौ --  
कलम रोक ?  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
