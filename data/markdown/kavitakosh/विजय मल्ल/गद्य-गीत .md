---
title: गद्य-गीत
author: विजय मल्ल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%9C%E0%A4%AF_%E0%A4%AE%E0%A4%B2%E0%A5%8D%E0%A4%B2
---

त्यो पर माथि आकाशमा,  
दिउसै दिन रोएको, छटपटाएको,  
आँसु-झारेको  
तिमीले देख्यौ ?  
यसरी विस्मयले सोधेको मलाई अ-  
हिले संझना छ ।  
प्रिय ! उहिले वायुमा ओसारिएका  
सुस्केराहरुलाई  
कान थुनी धिक्कारेको, म संझन्छु ।  
त्यो रुने वृहत आकाशको कमजो-  
रीलाई, व्यथाले दुहेको त्यो वर्षालाई  
घृणा गरेको, अहिले म संझन्छु ।  
त्यो व्यापक रुञ्चे आकाशभन्दा  
आफूलाई बलियो संझेको,  
ओहो अहिले संझना छ ।  
प्रिय, अहिले भने, -  
वायुमा सुस्केराहरु मेरै ओसारि-  
न्छन्, मेरै निराशाहरु त्यो डाँडाभन्दा  
माथि माथि उडछन् ।  
अनि माथि आकाशमा आँधी  
उठाउँछन् वर्षा वर्षाउँछन् ।  
उफ ! प्रिय ! मेरो यो वियोगको  
छिनमा वर्षा त्यहाँ, बढ्यो होला !  
आकाश त्यहाँ रोयो होला !  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
