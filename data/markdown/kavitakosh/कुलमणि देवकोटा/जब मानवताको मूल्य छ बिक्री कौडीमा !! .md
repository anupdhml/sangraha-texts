---
title: जब मानवताको मूल्य छ बिक्री कौडीमा !!
author: कुलमणि देवकोटा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%81%E0%A4%B2%E0%A4%AE%E0%A4%A3%E0%A4%BF_%E0%A4%A6%E0%A5%87%E0%A4%B5%E0%A4%95%E0%A5%8B%E0%A4%9F%E0%A4%BE
---

ईश्र्वर-प्राप्ति हुँदैन रे,  
जब मानवताको मूल्य छ बिक्री कौडीमा !  
मानव जड रे !  
जो घृणित लांछना लांछित जगतीका गल्ली गल्लीमा,  
रुन्छन्, मुर्दा हाँसो झिक्छन् भोक खटाउन,  
ती मानिस हैनन्, ईश्र्वर हुन् ईश्र्वर साक्षात् !  
जन्मदिंत, शोषित, पीडित, निष्पीडित,  
जो घुम्छन् झुत्रो झोली, रित्ता हात पसारी,  
शत शत पातक भागी,  
मानव पापी !  
जब मानवले मानव मानवताको मूल्य नजानी,  
अथवा जानीजानीकन पनि आखा चिम्ली  
यो संसूति किन जबनोस्, शान्ति र सुखको खानी,  
तर त्यो केवल दुइ दिनका लागी;  
ईश्र्वर, त्यो ईश्र्वरता मिट्टीमा रुपित  
उद्धत, मानिसका पद्तलले प्रतिफल मर्दित  
गरी रहेको हुन्छ, हुनेछ, छ अजन्न रोदन  
त्यो तेस्रो दिनका लागि अवश्य छ क्रान्ति प्ररोहण  
ईश्र्वर जस्तै यो काव्य त्रिकालवाध्य छ मानव,  
ए ईश्र्वर खोज्ने पापी मानव !  
जब स्वान्तः प्रेरित मानवको मानवताले  
मानवको मानवता चिन्ला  
स्वागत गर्ला अनि सत्कार,  
जब मर्लान् विभ्राट् शून्यहरुमा लागि सदाका  
संसूतिका भित्र र बाहिरका चित्कार !  
जब शान्त र सुखमय सुन्दर वन्ला यो संसार  
पापी मानव  
तब ईश्र्वर मिल्ला ईश्र्वर तैंले खोजेको ।  
('प्रभात' वर्ष २ अंक १)  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
