---
title: काव्य, मेरो मित्र
author: विमल कोइराला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%95%E0%A5%8B%E0%A4%87%E0%A4%B0%E0%A4%BE%E0%A4%B2%E0%A4%BE
---

मेरा सपनाको उर्वर भूमिमा  
फूल रोप्दै  
कहिले छक्काउँदै, कहिले जिल्याउँदै  
बडो गर्वसाथ टुकुटुकु हिँडिरहन्छ,  
मलाई छिनभरमै गलाउँछ, एकैछिनमा थकाउँछ  
मेरो कल्पनाको भावभूमिमा  
मायाको कडी जोड्दै  
काव्य -- भर्खर टुसाएका दाँत देखाउँदै हाँसिरहन्छ,  
उसको निश्छल हेराइमा म विगत बिर्सन्छु  
उसको निष्कपट आवाजमा म बोल्न बिर्सन्छु  
र, ईशारै ईशारामा  
एकदुई खित्का छुट्ने गरी हँसाइदिन्छु ।  
काव्यलाई मन परेन भने प्रधानमन्त्री देखिँदै गरेको  
च्यानल पनि निभाइदिन्छ र म‚त कार्टुन हेर्छ,  
काव्यलाई मन परेन भने शेक्सपियरकै फोटो पनि  
च्यातिदिन्छ र चाल्र्स डिकन्सलाई राख्छ,  
काव्यलाई मन परेन भने पेरिसको साँझको वृत्तचित्र  
फेरेर कालिन्चोक लगाइदिन्छ  
ऊ ज‚त कठोरका मनमा पनि मायाको सागर बगाइदिन्छ ।  
सानो छ तर असीमित संभावनाहरू छन् ऊभित्र  
उसले टेक्दै गरेका पाइलाहरूले  
यो देशको जोकर राजनीतिमा टेकेनन् मात्र भने पनि  
ऊ सँग्लो मान्छे बन्छ  
ऊ मानवीय बन्छ, बन्छ ।
