---
title: सूर्य
author: विमल कोइराला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%95%E0%A5%8B%E0%A4%87%E0%A4%B0%E0%A4%BE%E0%A4%B2%E0%A4%BE
---

बिहानीपखको कलिलो सूर्य  
मलाई औधी मन पर्छ,  
 जेठ--असारमै पनि भतभती पोल्ने  
ताता--उज्याला--राता एकसाथ थुप्रै सम्झना आउँछन्  
सूर्यलाई देख्दा ।  
कहालीलाग्दो लामो रातको  
डरलाग्दो छटपटीलाई चिरेर  
झ्यालबाट लुक्दै जब सूर्य पस्छ मेरो कोठामा  
म रोमाञ्चित हुन्छु  
मानौँ मलाई नाउँ थाहा नपाएको कुनै मित्रले  
पछिल्तिरबाट आँखा छोपिरहेछ,  
म सम्झेजति नाउँ भन्दै जान्छु र हाँसेको आवाज मात्र आउँछ  
सूर्य पनि लुकामारी खेल्छ मेरा आँखासँग त्यसै गरी  
निद्रामा हुन्छु र पटक--पटक आयो कि भन्दै  
आँखा उघारी हेर्छु,  
जब सूर्य देख्छु  
मेरो अनुहार  
प्रसव वेदनाबाट तत्काल मुक्त मेरी पत्नीले पहिले  
मलाई देख्दा झैँ हुन्छ  
हलुङ्गो, ज्यादै हलुङ्गो।
