---
title: ख्वामित् यस् गिरिधारिले
author: भानुभक्त आचार्य
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A4%BE%E0%A4%A8%E0%A5%81%E0%A4%AD%E0%A4%95%E0%A5%8D%E0%A4%A4_%E0%A4%86%E0%A4%9A%E0%A4%BE%E0%A4%B0%E0%A5%8D%E0%A4%AF
---

ख्वामित् यस् गिरिधारिले अति पिर्यो व्यर्थै गर्यो झेल् पनी,  
यस्का झेल उतार्नलाइ सजिलो यै हो व्यहोरा पनी।  
ख्वामित् लाइ चढाउँनाकन यहाँ क्यै श्लोक् कवीता गर्याँ,  
मेरा श्लोक् सुनिबक्सियोस् त झगडा छीनिन्छ पाऊ-पर्याँ।।  
बीस् साल् सम्म त ज्यान त्यान यहिं वाँद् लाग्यो र खेत् रोपिया,  
यो साल् बाँद पनि खोलिएछ जलले ढुङ्गा सबै छोपिया,  
ढुङ्गा खोजि लगाउँ बाँद कसरी राख्तैन ढुङ्गा पनी,  
मानिस् पस्न त क्वै सकेन जलमा स्वात्तै बगम्ला भनी।।  
अर्ज्याल् भाट ढकाल् अचार्ज इन चार् जम्मा भई सब् वस्यौं,  
मील्यो मत् सब मोहिको र मतले बाँद् लाऊनामा पस्यौं,  
उस् मौका गिरिधारि एहि पनि भाट् सल्लाहमा नै थियो,  
भर् यस्को नभएर मात्र अहिले यस्तो उजुर् पो दियो।।
