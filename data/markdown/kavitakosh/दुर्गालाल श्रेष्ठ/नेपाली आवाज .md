---
title: नेपाली आवाज
author: दुर्गालाल श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%81%E0%A4%B0%E0%A5%8D%E0%A4%97%E0%A4%BE%E0%A4%B2%E0%A4%BE%E0%A4%B2_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

राम्रोमा राम्रो कुनै छ भने नेपालै राम्रो छ  
धन्य हौं हामी यत्तिको राम्रो नेपालै हाम्रो छ ।  
अग्लोमा अग्लो यहीं छ हाम्रो हिउँको पहाड  
बेग्लैको मेला बेग्लैको पर्व बेग्लैको चहाड  
मर्दैनौं हामी नमर्ने कला संस्कृति हाम्रो छ ।  
भिन्नै भए नि के भो र बाटो भिन्नै होस् जपना  
तिम्रो र हाम्रो सबैको तर यौटै होस् सपना  
मर्दैन देश नझुक्ने जहाँ साहसै हाम्रो छ ।  
यो मुख खोल्दा सबैले सुनून् नेपाल बोलेको  
सबैले देखून् नेपालले नै हृदय खोलेको  
संसारबासी सबैले भनून् नेपालै राम्रो छ ।  
यो पाउ जहाँ टेकिन्छ त्यहाँ नेपाल फुल्नेछ  
यो श्वासपिच्छे सुगन्ध भई नेपाल डुल्नेछ  
हामीलाई आफ्नो यो ज्यानभन्दा नेपालै प्यारो छ ।
