---
title: रित्ता गाग्राको रुक्खो स्वर
author: दुर्गालाल श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%81%E0%A4%B0%E0%A5%8D%E0%A4%97%E0%A4%BE%E0%A4%B2%E0%A4%BE%E0%A4%B2_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

आज सखारै रित्तो गाग्रो  
देख्छु रुँदै भौँतारिरहेको !  
हुन्छु म जति पर उति नै त्यो स्वर  
हेर न वरवर आइरहेको !  
रुक्खो स्वर हो तर त्यसले पनि  
यति गहिरीकन भित्र छुँदैछ,  
पत्थर मन पनि पग्ली पग्ली  
जलमय मेरो नेत्र हुँदैछ !  
पस्दै छ अहो ! अझ पस्दैछ  
त्यो स्वर यति पस्दैछ मभित्र,  
लाग्छ मलाई हृदयविदारक  
करुण कथा पढ्दैछु सचित्र !  
झनिो स्वरको रूपै बदल्यो  
कड्कन थाल्यो अहह ! अचम्म !  
सागर भैकन उर्लन थाल्यो  
खहरे नै थ्यो जुन अघिसम्म !  
देखेँ देखेँ अब त्यो स्वरमा  
मकै फुरेको घैलो देखेँ !  
उघ्रिन उघ्रिन लागेको त्यो  
इन्कलाबको दैलो देखेँ !
