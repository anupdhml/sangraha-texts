---
title: अवतार - ६
author: अमोददेव भट्टराई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%AE%E0%A5%8B%E0%A4%A6%E0%A4%A6%E0%A5%87%E0%A4%B5_%E0%A4%AD%E0%A4%9F%E0%A5%8D%E0%A4%9F%E0%A4%B0%E0%A4%BE%E0%A4%88
---

नाकको टुप्पोमा  
रातो डल्लो \\'बल\\' राखेर  
अनुहारमा रंग-विरंग पोतेर  
अनेक हाउभाउ गर्दै  
रंगमञ्चबिनाकै \\'जोकर\\' भएर  
मध्यसडकमा उभिएर  
तिमीलाई नमस्कार गर्छ ऊ  
तिमीलाई धन्यवाद भन्छ ऊ ।  
रंगमञ्चमा \\'जोकर\\' हुनुको अर्थमा  
केही अस्तित्व हुने थियो सायद उसको  
तर, ऊ त सिर्फ फाल्तू \\'जोकर\\' हो आज  
रंगमञ्चको त कुरै छोडौँ,  
तासमा समेत मिलाउन नसक्ने \\'फाल्तू जोकर\\' ।  
आफ्नै अवतार परिवर्तनले  
क्षत/विक्षत ऊ  
सायद तासका पत्तीभित्रैका  
बादशाह वा गुलाम मात्रै भए पनि  
हुन खोजेथ्यो उसले  
आह ! तर उटुंग्याहा, अनौठो अवतारलाई  
तिमीले समयमै चिनिसकेका थियौ ।  
त्यसैले, जिस्किरह्यौ/जिस्काइरह्यौ  
उसले बुझेन, तिमीले बुझाउने कोसिस गरेनौ ।  
ठीक हो ! अनौठो अवतारको सामीप्य  
घातक हुनसक्थ्यो, त्यसैले ठीक गर्‍यौ  
जोसँग आफूलाई चैन छ, ढुक्क छ  
उसैसँग संगत गर्‍यौ/छलफल गर्‍यौ/ठाउँठाउँ धायौ  
सिर्फ फाल्तू जोकरलाई समय भएन, प्राकृतिक सत्य ।  
झ्यालबाट हेर त  
ऊ तिमीलाई नमस्कार गरिरहेछ,  
धन्यवाद भनिरहेछ,  
चिच्याई चिच्याई  
तिम्रो मित्रताका लागि  
उसको औकात बुझ्ने अवसरका लागि ।  
तर,  
कृपया, आश्चर्य नमान  
तिमीले हेर्दाहेर्दै  
ऊ एकाएक उटपटाङ आकृतिबाट  
नृसिंह हुन सक्नेछ  
\\'हुन्छ\\' होइन, हुन सक्नेछ  
किनभने, ऊ अवतार परिवर्तनको सिलसिलामा छ ।
