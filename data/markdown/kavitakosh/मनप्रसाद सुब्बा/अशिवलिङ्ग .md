---
title: अशिवलिङ्ग
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

अचेल के भा'को हँ  
यो देशको लोग्नेमान्छेलाई ?  
जीउभरि लिङ्गै लिङ्ग उन्मत्त उमारेर  
त्यसले अन्धाधुन्ध धावा बोलिरहेछ स्वास्नीमान्छेमाथि ।  
स्वास्नीमान्छेहरूलाई खत्तम पार्न  
त्यसले  
आफ्नो जीउभरि लिङ्गहरू जुरुरुरु काँढा उमारेको छ  
त्यसको शरीरको रुगरुगे पाखामा  
लिङ्गको खेती घिनलाग्दो सप्रेको छ  
उम्रेको छ लिङ्गहरू त्यसको निधारमा आँखामा नाकमा ओँठमा  
चिउँडोमा छातीमा हत्केलामा अनि हत्केलापछिल्तिर  
लिङ्गै लिङ्गको मान्छे भएको छ त्यो  
तर त्यसलाई शिवलिङ्गको शिवत्वबारे क्यै थाह छैन  
उन्मत्त भैरव-लिङ्गको उर्वर मिथक पनि त्यसले सुनेको छैन  
सुनेको भए यत्ति अशिव हुने थिएन त्यो  
त्यसले त स्वास्नीमान्छेको अनुहारलाई नै योनी ठान्छ  
मुटु ढुकढुकाइरहने स्तनमा पनि  
योनी मात्र देख्छ  
स्वास्नीमान्छेको जीउभरि त्यसले  
योनी योनी देख्छ  
त्यसैले उमारेको छ त्यसले  
जीउभरि मैनकाँढा लिङ्गहरूको  
त्यसले फ्रायडको मन देखेको छैन  
वात्सायनको भावना त झनै देखेको छैन  
नत्र यसरी जीउभरि लिङ्ग उमारेर  
हेरिनसक्नु घिनलाग्दो हुने थिएन त्यो  
त्यसले खजुराओको मन्दिरको मीठो यौन कविता  
पढ्न जानेको छैन  
जानेको भए त  
यसरी टाउकोमा लिङ्गको सिङ उमारेर  
यति हिंस्रक हुने थिएन त्यो  
यदि त्यसको यौटै मात्र कान पनि  
लिङ्ग हुनबाट बाँचेको छ भने  
ओ कवि !  
त्यसलाई यौटा मीठो प्रेमकविता सुनाइदेऊ  
लैला-मजनुको कथा भनिदेऊ  
ओ गायक !  
त्यसलाई यौटा मधुर प्रेमगीत सुनाइदेऊ  
कतै त्योभित्र अलिकति संवेदना तरङ्गिन्छ कि !
