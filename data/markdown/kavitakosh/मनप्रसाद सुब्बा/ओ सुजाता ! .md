---
title: ओ सुजाता !
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

आज फेरि वैशाखी पूर्णिमाको जूनलाई  
दश वर्षअघि देखेजस्तै देख्न खोजेर नियालें l  
जून झुल्किने त्यो डाँडा उही हो  
पर्व उही हो  
साँझको गाढापन र मौसम पनि उस्ताउस्तै हुन् l  
तर म चैं उही र उस्तै रहन सकिनँ l  
त्यसैले, दश वर्षअघिको  
पाउजु छम्छम् बज्ने वैशाखी पङ्क्तिहरू  
ऐले लेख्न सकिराखेको छुइनँ l  
+  
बितेको दश वर्षमा दशवटा टाउको उम्रेर  
म त्रेता युगको रावण जस्तो भइसकेकोछु l  
तर 'जस्तो' मात्रै l उस्तै चैं होइन नि !  
नत्र त फेरि एकपल्ट रामायणको महाख्यान लेखिनेथ्यो  
त्यो महाख्यानको नायकलाई ईश्वरीय महानायक बनाउनसक्ने  
त्यो महाखलनायक म कहाँ हूँ र जोसित कुनै महायोजना होस् !  
यी मेरा दशवटा टाउकाहरू त  
दशवटा भिन्दाभिन्दै कुराहरू एकैसाथ सोचेर  
आपस्तमा बाझिरहन्छन्  
यी दशवटा टाउकामा भएका बीसवटा आँखाले हेरेर  
म यौटै कुरोलाई बीस थरिको देख्छु  
अनि बीस X बीस प्रकारका अर्थहरू निकाल्छु...  
माझमा परेका दुइवटा टाउकाहरू भने  
दुइ विपरित विश्वाससित  
केन्द्रको सेन्ट्रीपिटल शक्ति मुट्ठ्याउँदै  
अरूलाई हकडग गर्ने होडमा छन् l  
तर दुइ छेउका अरू टाउकाहरू स्वतन्त्र कराउँदैछन् --  
'तिमीहरू दुवैका कुराहरू हामी अब मान्दैनौं l'  
यी मेरा दशवटा टाउकाहरू ऐले  
आ-आफ्नै सेलफोन या त ट्याबसित  
इन्टरनेट सन्जालमा फैलिँदै गइरहेका छन् --  
प्लेटोदेखि पोर्नोसाइट्सम्म...  
+  
ओ सुजाता !  
आज वैशाखी पूर्णिमाको अवसरमा  
म माइक्रोवेभ टावरको फेदमा बसिराखेको छु  
मलाई खीर होइन  
खिचडी खुवाऊ !!
