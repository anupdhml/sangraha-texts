---
title: प्रश्नचिन्ह अग्लो उठाएर
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

सुँडहरू अग्लो प्रश्नचिन्ह उठाएर  
दस हजार हात्तीहरूको आवाजले  
यो सहरलाई सोध्नु --  
यो के भएको ?  
ल्याम्पपोस्टको टुप्पाटुप्पामा / अनि  
ट्राफिक पुलिसको टाउकोटाउकोमाथि बसेको गिद्दहरुले  
घोप्टेर के हेरिराखेको हँ ?  
खै कता गयो देउसेहरूले दिइराखेका --  
ए यस्सै घरका परेवापन्छी  
उड्दामा क्यारे सुर्जे छेल्ने  
बस्दामा क्यारे पिर्थिवी ढाक्ने..  
अचेल  
कागहरूको कोरस मात्र कानभरि थुर्रिन्छ सडक-नाटकमा दिनहुँ  
अपशकुनको सूचना रूँदै दिन्थे हाम्रा कुकुरहरूले उहिले  
अब चैं सबैतिर  
संवेदना साँच्चै सुकेकै हो त ?  
आठ-दस हजार इलेक्ट्रिक रन्दाहरूलाई  
यहाँ बीच सडकमा रून बोलाऊँ  
कतै झन्डाहरुबाट  
एकदुइ थोपा संवेदना  
तुर्किन्छ कि !  
तेंत्तीस कोटी देवी-देउताहरू कहाँ के गर्दैछन् हँ ?  
पाण्डवहरूको नाममा कुन्नि को-को अनामहरू  
तेंत्तीस चोटि डढिसके लाहाघरभित्र !  
ए माङहिमका फेदाङमा र बिजुवाहरू,  
निस्कन हौ तल  
बीच चोकबजारमा लिङ्गो ठड्याएर  
कम्प छुटाउँदै उफ्र  
उफ्र  
उफ्र  
उफ्र  
अनि फलाक्नुपर्ने कुराहरू सप्पै  
फलाक फलाक फलाक
