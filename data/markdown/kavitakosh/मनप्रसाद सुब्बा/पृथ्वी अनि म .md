---
title: पृथ्वी अनि म
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

१. पृथ्वीको निमित्त  
पृथ्वीमै पलाएको  
पृथ्वीको म  
पृथ्वीको पृष्ठमा अक्षर हिँड्छु  
पृथ्वीबाट पन्सिने कुरा जति सुन्छु  
उति नै म  
दूधमुखे नानीको हातले  
पृथ्वीको स्तन पक्रिराख्छु  
२. पृथ्वीको पीठमा बुइ चढेर  
घाम झुल्केको हेर्छु  
घाम डुबेको हेर्छु  
झुल्किनु-डुब्नुको देउराली-भन्ज्याङ्ग  
उक्लेर -- ओर्लेर कहिल्यै थाकिनँ  
त्यतैतिर उम्रेका प्रश्नहरुका उन्युघारीबीचबाट  
उन्युकै मुन्टा  
कोटको बटनहोलमा सिउरेर  
हिँड्छु पृथ्वीसँगसँगै रातका खाडलहरू नाघ्दै  
जति तिमी पृथ्वीपारिको अपार्थिव कुरा गर्छौ  
उति नै म चैं  
रुखका जराहरुसित भित्रभित्रै फैलेर  
पृथ्वीको काखभित्र घुस्रिरहन्छु  
३. कहिले जरैसित उखेलिएर म  
शरणार्थी घस्रिनुपर्दा  
सुकुम्बासी सुक्खा आँखामा  
पृथ्वीबाटै पृथ्वी हराएको हुन्छ  
तर फेरि किन हो आफ्नै छातीमा  
पृथ्वी पल पल ढुकढुकिरहेको थाह गर्छु  
४. अहिले म  
पृथ्वीकै छातीमा  
दूबोको यौटा सानो सुइरो उम्रेर  
पृथ्वीकै एक अङ्ग छु ।
