---
title: अ-स्वतन्त्र
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

महाशय,  
तिमीले भनेको त्यो पूर्ण स्वतन्त्र मान्छे  
कहाँ छ ? खै कहाँ छ ?  
कतै जान खोज्ने पाउहरू  
पासोमा परिरहन्छन्  
आँखैआँखाका पर्खालहरू छन्  
पर्खालपछि पर्खाल  
नाघेर पनि नाघिनसकिने  
चाहना समात्न उठेका हातहरू  
कसले हो तलबाट तलै तानिरहन्छ  
चोर औँलाहरू ठडिएर  
अग्लो फलामे बार उभिन्छन् --  
खबरदार ! लाखेस !  
पखेटा उम्रिन्छन् दुइ कोखिलाबाट  
अनि उड्छु म  
तर उड्दा उड्दै  
प्राचीन देवदत्तको काँड पखेटामै लागेर  
खस्छु  
म  
तल  
देवदत्तहरूको भीडमा / जहाँ  
तर दयालु सिद्धार्थको छायाँ पनि छैन ।  
बस्, आवाजै आवाजको घेराबन्दी  
या त मौनताको चिसो कारावास ।  
समुद्रको छातीबाट रहरहरू उठेर कुद्छन् किनारतर्फ लहर लहर  
तर समुद्रले नै फेरि किनारबाट पछिल्तिर तानिरहन्छ लहरको स्वतन्त्रतालाई  
+ + +  
अरे ! हेर त,  
बिजुलीको बील तिर्न लामो क्यूमा उभिने त्यो मान्छे  
सार्त्रे नै होइन र ?  
उसलाई हिजो मैले  
दवाइ दोकानमा पनि देखेको थिएँ  
हातमा प्रेस्क्रिप्सन लिएर पालो पर्खिरहेको...
