---
title: काफल पाक्यो ?
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

एकाबिहानै  
ओछ्यानमै सुन्छु  
चराको सुरिलो -- 'काफल पाक्यो !'  
ओहो ! काफल पाक्यो ?  
काफलको तिलस्मी कथाले फेरि एकपल्ट लट्टिएको छु  
तर काफल कस्तो हुन्छ थाह छैन  
काफलको रूखै देखेको छुइनँ  
अँ.. काफल पाक्यो गीत चैं सानैदेखि सुन्दैआएको ।  
रूख चिन्नेहरु भन्छन् --  
यताहुँदो काफलको रूख उहिल्यै मासियो रे  
यो त कल्पवृक्षजस्तै दन्त्यकथा भइसक्यो रे  
तैपनि त्यो चरालाई  
आफ्नो प्राचीन पुर्खाको पालाको गीतबाहेक  
अरु कुनै गीत आउँदैन  
त्यसैले, त्यस्सै अर्थ न बर्थ  
गाइरहन्छ त्यो यो नाङ्गो पाखामा --  
'काफल पाक्यो ! काफल पाक्यो !'  
नस्ट्याल्जिक भएको हो कि त्यसले आफैलाई ढाँटेको हो ?  
ओ लमार्क ! ओ डार्विन !  
के त्यसको विकासक्रममा कुनै त्यस्तो मोड आउला  
कि त्यसले आफ्नो गीतको भाका फेर्न सकोस् ?  
तर यस बेला भने  
त्यही गीतको धुनले  
अनि काफलको तिलस्मीले  
फेरि एकपल्ट मानिसहरू लट्टिएका छन् ।  
हैन, यो लट्टिनुदेखि चैं  
कहिले फुत्किनसकिने हँ ?
