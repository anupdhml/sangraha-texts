---
title: ओ ! आङ सान् सू ची !
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

\[म्यान्मारको सैनिक शासनले सू चीलाई नजरबन्द राखेको अवधिमा लेखिएको कविता ।\]  
बाहिर निस्कन मनाही छ ।  
भित्र पस्न मनाही छ ।  
बस्, मनाही छ ।  
मनाही छ ।  
अग्लो पर्खाल छ ।  
अनि होंचो सिलिङ छ ।  
सिलिङमुन्तिर भुइँमा  
पर्खालको पाइतालाले थिच्चिएर  
छटपटिरहेको यौटा आवाज छ ।  
एक समय थियो  
जब त्यो आवाजसित पखेटा थियो  
र त्यो उड्थ्यो निस्फिक्री  
त्योसित उड्थे हजारौं गौंथलीहरू  
तिनीहरूकै उडानले आकाश निर्माण हुन्थ्यो  
क्षितिजपछि क्षितिज हुँदै ढोकाहरू उघ्रिन्दै जान्थे  
त्यो आवाजका अनगिन्ती खुट्टाहरू थिए  
र ती खुट्टाहरू समुद्रको सतहमा हिँड्थे लहर लहर  
फेरि जीउभरि प्वाँख उमारी समुद्रबाट आकाशतर्फ उड्थे  
अनि ओर्लन्थे धरतीमा पानीका अनगिन्ती थोपाहरुसित -  
तर ...  
त्यो समयको एक टुक्रा बिहान  
स्वतन्त्र आवाजले उदाङ्गो आँखाभरि देख्नसकेको  
सपना थियो...  
अचेल त्यो नजरबन्द आवाजलाई हावा छैन ।  
त्यसैले कुनै उडान छैन ।  
त्यसैले आकाश पनि छैन ।  
समुद्रमा लहर कुद्ने खुट्टाहरू  
सैनिक हुकुममा डबल मार्च नगरी धरै छैन ।  
स्वतन्त्र आवाजका अभिभावक भइटोपल्नेहरू  
आफ्नै होहल्लाले कान बुच्च्याएर  
सुन्दैनन् यो पर्खालभित्रको आवाज ।  
तर बर्मादेखि म्यानमारसम्मको इतिहासमा  
पर्खालभित्रै पनि टड्कारो देखिने  
तिमी, ओ ! आङ सान् सू ची !!
