---
title: हिउँदमा शिरीषको रूख
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

उः पर त्यो शिरीषको रूख  
किन नाङ्गै उभिएको हँ यस्तो जाडोमा ?  
चुनौती उभिएको हो त्यो  
चु  
नौ  
ती  
मनपरी दादागिरी देखाइहिँड्ने  
हैकमवादी हिउँदविरुद्ध !  
+  
होइन ।  
मुन्तिर मसिना झारपात र बिरुवालाई  
न्यानो घाम नछेलियोस् भनेर  
आफू यसरी नाङ्गो भइदिएको ।  
+  
होइन, होइन ।  
फिनिक्सले जस्तो आफूलाई फेरि नवीकरण गर्न ..  
+  
होइन ।  
वोधिको खोजीमा  
भोकभोकै तपस्या गर्ने सिद्धार्थ जस्तै ..  
एड इन्फिनिटम ...  
तर्क र अनुमानहरू थप्दै जानुहोस्, पाठकहरू !  
तर  
'कसैले पनि देख्दैन रहेछ मलाई.., आफू देख्छन् ..'१  
१. इन्द्रबहादुर राईको 'कठपुतलीको मन'-मा चामेले बोलेको एक वाक्य।
