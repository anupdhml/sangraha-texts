---
title: विचरा आगो
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

घुम्लुङ्ग खरानी ओढेर  
आगो ऐले धुमधुम्ती बसिराखेको छ ।  
रिसले आगो भित्रभित्रै मुर्मुरिँदैछ  
आगो खेलाउनेहरूसित ।  
फेरि एकपल्ट  
हिपोक्रेसीको मातलाग्दो गीत सुनेर  
अन्धाधुन्ध घिनलाग्दो नाच नाचेकोमा  
आगो आफै पोलिंदैछ भित्रभित्रै ।  
आगोले त आफ्नो धर्म छाड्दैन  
तर धर्मछाडाहरूले उसलाई  
झुक्क्याएर कहाँ कहाँ पुरयाई नाङ्गै नाच्न लगाइरहन्छ  
घरिघरि यसरी ठगिएकोमा  
दुवै हातले कालो कोइला मुट्ठ्याएर  
आफैलाई धिक्कार्छ आगो ।  
नयाँ निर्माणको नक्शा देखाएर  
उसलाई कहाँ कहाँ पो नाच्न लगाइएन र !  
आज विचरा आगोलाई  
खरानी घसेर हिँड्ने मन हुँदैछ ।
