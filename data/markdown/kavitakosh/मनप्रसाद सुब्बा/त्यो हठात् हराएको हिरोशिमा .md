---
title: त्यो हठात् हराएको हिरोशिमा
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

सहरबीचमा  
हठात् उम्रिएर खडा भयो  
यौटा विषालु च्याउको विराट छाता ।  
अनि एकाएक सेतो भएको पर्खालमा भित्तामा  
मानिसहरूले देखे आ-आफ्ना छायाँका छायाँहरू ।  
एक छिनपछि  
त्यहाँ क्यै थिएन ।  
हज्जारौं मेगावाटको व्हाइट होलले निलेर  
जम्मै उज्यालोहरू हराइसकेका थिए ।  
उज्यालोको अस्तित्वै नरहेपछि  
त्यसको सहचर अँध्यारो पनि रहेन ।  
त्यै दिनदेखि  
व्हाइट होलको आयतन बढेको बढेकै छ ।  
त्यसैले अब  
अँध्यारोको कोखबाट जन्मिने  
उज्यालो सपनाहरू छैनन् ।  
बस्, रानी हराएका आँखाहरू मात्र छन् ---  
से..तो ! एकदम हेर्नै नसकिने सेतो !
