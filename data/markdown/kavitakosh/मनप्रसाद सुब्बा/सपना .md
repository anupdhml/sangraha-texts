---
title: सपना
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

मन्चमा उभेर उसले घोषणा गर्यो :  
डर अनि फिक्रीले गर्दा  
वर्षौँवर्ष निदाउन नसकेका मान्छेहरू हो !  
म तिमीहरूलाई ढुक्कको निद्रा दिनेछु  
त्यो निद्रामा तिमीहरूले  
मैले देखेकै सपना देख्नेछौ ।  
भोलिपल्ट  
यो सहरका मानिसहरूले मुस्कुराउँदै  
एकअर्कालाई सोधे --  
राती निद्रा पर्यो ?  
मज्जाले निदाएँ नि ! सपना पनि देखेँ ।  
कस्तो देख्यौ ?  
अर्कोले कानमा गुन्गुनाउँछ सपना ।  
अप्पुई ! मैले पनि त्यै सपना त देखेँ ।  
अर्कोले पनि त्यसै भन्छ, अनि अर्कोले.. अर्कोले..  
रातैपिच्छे यौटै सपना देखेर मक्ख पर्नेहरू  
अब दिनमै पनि निदाउने भए  
सडकमा हिँड्दा हिँड्दै पनि निदाउन थाले  
निदाउँदै, सपनामै बोल्दै हिँड्नथाले ।  
यसरी सडकै ढाकेर निद्रामा एकोहोरो हिँडिरहेको भीड हेर्दै  
मन्चमा विराजमान मान्छे चैं अचेल  
झलमल्ल मुस्कुराइरहन्छ ।  
सपनाको रङ्गले छ्यापछ्याप छेपिएका आँखाहरूले  
त्यो मञ्चको ठूलो पर्दामा  
त्यै सपनाको अझ ठूलो रुप देख्छन् ।
