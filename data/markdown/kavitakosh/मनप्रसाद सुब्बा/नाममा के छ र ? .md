---
title: नाममा के छ र ?
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

नाममा के छ र ?  
सब थोक !  
हेर न, हरेक शब्दमा नामै त नाचिरहेछ ।  
नत्र त अचेतनताको अन्धकार फैलिरहनेथ्यो ..  
नामहरू थुपारेर खेलिरहन्छ चेतना  
र हामीलाई दिन्छ  
यौटा यौटा अनुहार अनि जिब्रो ।  
सुन त,  
शब्दकोशभित्र एकएक शब्द नामकै सासले ढुकढुकाइरहेछ  
अनि नामधारी ती शब्दहरू  
हाम्रो मन-मस्तिष्कमा नाचिरहन्छ ।  
सुन्दैछौ ?  
नाममै गुन्जिरहेछ ईश्वरको हुनु पनि ।  
स्पेसटाइमबाट जन्मेर  
नामले पाएकोछ पुर्ख्यौली सम्पत्ति यौटा सानो विन्दु .  
जहाँबाट रेखा निस्किरहन्छ अनेक आकृतिहरुका अवतार लिई ---  
के तिमी साँच्चै यौटा नाम हौ त ?  
त्यसो भए  
देश ढुकढुकाइरहेको स्पेसटाइममा  
तिम्रो आफ्नै विन्दु भेट्टाऊ ..  
ओ कवि !  
नाममा के पो छैन र !
