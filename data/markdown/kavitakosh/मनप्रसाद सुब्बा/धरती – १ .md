---
title: धरती – १
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

टाइगर हिल र सन्दकफु जस्ता नामी डाँडाहरुमा होइन  
तर गोरुको जूरो र उँटको ढाड भई उठेको पहाडमा  
धरतीले धेरै दुःख भोग्नुपरेकोछ  
विचरा ती हिँड्ने पहाडहरु  
जसको कुनै खास नामै छैन !  
क्षितिजसम्म फैलिँदै गएको मधेश-फाँटमाभन्दा बढी  
दिनभरिको मजदूरीपछि पाएको  
सुक्खा रोटीको फैलावटमा  
यो धरती एकोहोरो घुमिरहेको हुन्छ ।  
गाडीका चक्काहरुले फनफनी लपेट्दै  
धरतीलाई कहाँ कहाँ पुर्याउँछ थाह छैन  
तर गोरेटो, गल्ली र फुटपाथको अटुट हिँडाइमा  
अनगिन्ती पैतालाहरुसित धरती सँधै गइरहन्छ..आइरहन्छ..  
लिफ्ट अर्थात् स्केलेटरमा होइन  
तर भारी थाम्ने खुट्टाको एक एक कदमसित  
या त कुइना र घुँडाले टेकेर घस्रिँदै  
धरती सर्छ बिस्तारै निरन्तर  
उकालो  
अनि  
ओरालो  
धरती अहिलेसम्म कति हिँडिसक्यो त ?  
उत्तरको एक ठेली महाभारत  
ती फाटेका जुत्ताहरुमा हेर्नू  
अर्थात् अनगिन्ती हरिनास फुटेका कुर्कुच्चाहरुका  
चिरा चिरा अक्षरहरुमा पढ्नू ।
