---
title: पानीको मुक्ति
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

पानी त म पानी नै थिएँ पहिले पनि  
तर रितिरिवाजको कलशमा बन्द  
कि त फिल्टरको खटनमा तपतप चुहिनुपर्ने  
अनि तिमी आयौ  
र ती बन्धनका आयतन र आकारबाट मलाई मुक्त गर्यौ  
अनि म खोल्सा खुलुलुलु स्वतन्त्र बग्न थालें  
म छाँगो चिउँव बन्जीजम्प गर्दै रमाएँ  
बनावटी आकृतिहरुबाट उम्केर म  
अब आफूखुशी  
अनगिन्ती रुपहरुमा प्रकट हुन्छु हराउँछु फेरि देखिन्छु  
मैले त वर्षौंदेखि  
आफ्नै आवाज पनि सुन्न नपाएर बिर्सेको थिएछु  
अब मुक्ति बग्न पाएर म आफ्नै सङ्गीतले मक्ख छु  
बन्धनबाट फुस्केको मेरो लय  
यति लचकदार रहेछ  
अङ्ग अङ्गको मेरो लचक  
यति लयपूर्ण रहेछ, ऐले थाह पाउँदैछु  
अचेल म आफै  
व्हाइट-वाटर र्याफ्टिङ खेल्दै खोला बग्छु खोला  
अघि पाइपको अँध्यारो सुरुङभित्र  
वर्षौंको बँधुवा मजदूर म  
ऐले यौटा यात्रा बगिरहेछु  
आफैलाई भेटेर अघि बढिरहने यात्रा ..  
समुद्रमा पुगेर पनि म  
छालहरूको सर्फिङबोर्डमा उभी सर्फिङ खेलिरहन्छु  
अनि आफ्नै फैलावटबाट पनि उम्केर  
म कृष्ण बादल उठ्छु  
र पानी पर्छु  
पानी पर्छु
