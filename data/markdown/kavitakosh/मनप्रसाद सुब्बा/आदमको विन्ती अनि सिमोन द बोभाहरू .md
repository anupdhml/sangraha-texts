---
title: आदमको विन्ती अनि सिमोन द बोभाहरू
author: मनप्रसाद सुब्बा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%A8%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%B8%E0%A5%81%E0%A4%AC%E0%A5%8D%E0%A4%AC%E0%A4%BE
---

प्राण जाने बेलामा  
आदमले माथि आकासतिर हेरेर भन्योः  
'प्रभु ! मेरो यौटा आखिरी विन्ती --  
सृष्टिको अन्त्यपछि  
फेरि अर्को सृष्टिमा  
इभलाई मेरो करङबाट होइन  
तर हामी दुइलाई एकैसाथ सृष्टि गरिदेऊ ।'  
त्यै क्षण  
परमसत्ताबाट आकाशवाणी भयो :  
'तथास्तु !  
सृष्टिमा नसोचेको पुरुष-हैकमको भारी पैताला  
अचाक्ली बजिसक्यो  
अब अर्को सृष्टिमा  
इभको देब्रे करङबाट आदमको सृष्टि सोच्दैछु ।'  
त्यसै बेला तर  
आकाशवाणीको आवाजलाई पनि ढाकेर  
एक हूल सिमोन द बोभाहरूको कोरस सुनिन्छ ---  
'हामी यो सृष्टिको अन्त्य चाहँदैनौँ  
हामी सङ्घर्ष उचालेर उठ्छौँ  
हाम्रो स्वरको सुरमा आदम-स्वरहरू पनि थपेर  
कोरसको नयाँ आकास उठाउँछौँ  
करङको कुरा छोडिदिऊँ  
हृदयको कुरा गरौँ ..'
