---
title: तिम्रा पाउहरूमा म सँधै झुकिरहन्छु
author: चाँदनी शाह
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9A%E0%A4%BE%E0%A4%81%E0%A4%A6%E0%A4%A8%E0%A5%80_%E0%A4%B6%E0%A4%BE%E0%A4%B9
---

तिम्रा पाउहरूमा म सँधै झुकिरहन्छु  
तिमी उठाइरहू माया र आषिस थपी  
तिमी भरिरहू सिउँदो म नुहिरहन्छु  
नटुटोस् अब सिलसिला कहिले पनि  
सगरमाथालाई छुने उषाको लाली झैँ  
तिम्रो मायाको सृङ्गार सँधै सजिरहोस्  
निरन्तर बग्ने यी खोलानालाका धुन झैँ  
तिम्रो प्रेमको झंकार सँधै गुन्जिरहोस्  
तिमी आँखाले बोलिरहू म पढिरहन्छु  
नपरोस् आवश्यक शब्द कहिले पनि  
परमात्मासँग आत्माको सम्बन्ध रहे झैँ  
मेरो मन तिम्रो अर्चनमा डुबिरहोस्  
अज्ञानलाई सँधै ज्ञानको खोज रहे झैँ  
मेरो आराधना सँधै तिम्रो रहिरहोस्  
तिमी आइरहू यस्तै म बोलाई रहन्छु  
नछुटोस् यसको क्रम अब कहिले पनि  
शब्द: चाँदनी शाह  
संगित: नातिकाजी  
स्वर: तारादेवी
