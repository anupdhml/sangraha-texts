---
title: शुभकामना भरी
author: चाँदनी शाह
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9A%E0%A4%BE%E0%A4%81%E0%A4%A6%E0%A4%A8%E0%A5%80_%E0%A4%B6%E0%A4%BE%E0%A4%B9
---

शुभकामना भरी हरेक स्वासमा  
तिम्रो दिर्घायुको कामना गर्न सकुँ म  
शुभकामना भरी हरेक पलमा  
तिम्रो जीवनमा सुवास छर्न सकुँ म  
आँखाका दुई घडा प्रितले भरेको  
हरेक गोधुँली अविशेष देओस्  
श्रद्धा भक्ति विश्वास मायाले उनेको  
हर शब्द यो मंगल माला बनोस्  
शुभकामना भरी हरेक उशामा  
तिम्रा विहानीहरू रंगाउन सकुँ म  
मुटुको दियोमा सधैं बलिरहने  
अखण्ड बत्ती पथप्रदर्शक रहोस्  
सधुवाको सिउँदोमा झल्किरहने  
सिंदुर झैं शुभ त्यो जीवन बनोस्  
शुभकामना भरी हरेक सन्ध्यामा  
तिम्रा साँझहरू सजाइदिन सकुँ म  
शब्द -- चाँदनी शाह  
स्वर -- तारादेवी  
संगीत -- नातीकाजी
