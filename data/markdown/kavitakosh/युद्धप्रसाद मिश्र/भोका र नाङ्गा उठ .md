---
title: भोका र नाङ्गा उठ
author: युद्धप्रसाद मिश्र
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AF%E0%A5%81%E0%A4%A6%E0%A5%8D%E0%A4%A7%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%A6_%E0%A4%AE%E0%A4%BF%E0%A4%B6%E0%A5%8D%E0%A4%B0
---

ए कंकाल दरीद्रता बीच डुबेका जाग भाइ अब  
ए लाखौं झुपडी भई उठ लडका देशबासी सब  
तोडी दुर्ग दिने महाप्रलयको दुधर्ष आँधी उठ  
व्यक्तिवाद समूल नष्ट गरने ब्याधी उपाधी उठ  
खोक्रा पेट अनाज भेट नहुने भोका र नांगा उठ  
कोदाला उठ बञ्चरा र हँसिया नाम्ला र डोका उठ  
साहूका करकापका कठिनता भोग्नेहरू हो उठ  
ताकेका जिमिदारले युवतीका लोग्नेहरू हो उठ  
बाँच्ने साधन अन्नपात लुटिएका ए दिवाला उठ  
शोषेका अरुले रगत् र पसिना हड्डी र छाला उठ  
हुर्मत छोप्न परेर केवल भिरेक जिर्ण टाला उठ  
रित्ता वर्तन जाग जाग चुहने नङ्ला र डाला उठ  
पाशो मस्किन राजनैतिक गई मर्नेहरू हो उठ  
आर्थिक संकटले जुनी तल तलै झर्नेहरू हो उठ  
गर्नु साग र सिस्नुबाट जिविका पर्नेहरू हो उठ  
शत्रुका हितमा शरीर पसिना गर्नेहरू हो उठ
