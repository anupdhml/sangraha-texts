---
title: अचानक यो साँझ
author: ठाकुर बेलवासे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A0%E0%A4%BE%E0%A4%95%E0%A5%81%E0%A4%B0_%E0%A4%AC%E0%A5%87%E0%A4%B2%E0%A4%B5%E0%A4%BE%E0%A4%B8%E0%A5%87
---

अचानक  
यो साँझ  
बाँच्नुपर्ने दिनहरू, वर्षहरू  
अझै धेरै, धेरै छन्  
जस्तो लागेर आयो ।  
अचानक  
यो झरी परेको साँझ  
विगतका दुःखहरू  
जो मरीमरी बाचेको स्वाँङ गरेका  
दिनहरू भुलेर  
आगामी दिनहरू  
वर्षहरू  
सबैसबै खुशी नै खुशीले भरिएका छन्  
जस्तो लागेर आयो ।  
अचानक  
यो छिप्पिदो एकान्त साँझमा  
दुःखको रङ कस्तो हुन्छ ?  
दुःख भन्ने शब्द  
अति हलुका लागेर आयो  
स्मृतिपटलमा दुःखका  
कुनै पनि अवशेष घुम्न सकेनन् ।  
यसरी म  
खुशीले बाधिएँ कि  
संसार अति सुखमय छ  
र यहाँ पीडा -- दुःख केही छैनन्  
दुःख त यी सडकले पाउने हो  
जसका छातीमा असङ्ख्य  
मान्छे र गाडीहरू हिँड्छन्  
पीडा त  
यी खोलाका ढुङ्गाले मात्र झेल्ने हो  
जसलाई बहुलाएको बाढीले  
लछार्दै -- पछार्दै खियाउने गर्छ  
यो पृथ्वीका मान्छेहरू त  
हाँस्नका लागि मात्र जन्मिएका हुन्  
म हाँस्न र रमाउन मात्र जन्मिएको हँु  
जस्तो लागेर आयो ।  
मर्न आतुर हुने त  
दुःखमा मात्र रहेछ  
सुन्दर पनि  
कुरुप लाग्ने त पीडामा मात्र रहेछ ।  
सम्बन्धहरू कोक्याउने त  
अभाव अनि घृणामा मात्र रहेछ ।  
खुशी आँखाले  
यो रोइरहेको साँझ पनि  
कति माधुर्य देख्दोरहेछ  
अचानक  
धेरैलाई विपत्ति परेको  
यो साँझ  
मलाई पि्रय-पि्रय लागेर आयो ।  
तीस वर्षको उमेरमा  
पहिलो पटक मैले  
साँझका चराहरूसँग  
रमाएर गीत गाएँ ।  
उमेरको तीस वर्षमा  
अचानक  
म हाँसे  
र बाँच्नुपर्ने धेरै युग छन्  
जस्तो लागेर आयो ।  
तीस वर्षसम्म  
यो जब्बर र क्रुर समयले  
खहरे खोलाको ढुङगाजस्तो  
मेरा बाला, किशोर र जवान उमेरलाई  
लछार्दै -- पछार्दै किनारा छोडिदिएपछि  
जीवनको अन्तिम दिन गनेर  
उभिएको यो साँझमा  
अचानक  
तिमी आयांै  
अचानक  
मैले हातको डोरी छोडिदिएँ ।  
र  
तिम्रो अनुहारमा हेरिरहेँ  
मैले खुशीसाथ  
बाँच्नुपर्ने धेरै वर्षहरू  
गन्दैगन्दै  
अचानक  
तिम्रो अनुहारमा  
म हराएँ ।
