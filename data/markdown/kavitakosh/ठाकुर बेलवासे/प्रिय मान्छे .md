---
title: प्रिय मान्छे
author: ठाकुर बेलवासे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A0%E0%A4%BE%E0%A4%95%E0%A5%81%E0%A4%B0_%E0%A4%AC%E0%A5%87%E0%A4%B2%E0%A4%B5%E0%A4%BE%E0%A4%B8%E0%A5%87
---

आज पनि छैन  
मेरो घरको धुरीमा घामको स्पर्श  
मेरो घरको आँगनमा  
एउटा आदिम दुःख अग्लिरहेछ  
अझ्ै पनि देखिएको छैन  
मेरो घरको धुरीमाथिको आकाश  
म गर्व गर्छु, म घमण्डले उन्मत्त छु  
मैले बाँचेको जीवन, तिमीले मात्र होइन  
सम्भवतः कसैले पनि बाँच्न सक्दैनन्  
तिम्रो धुरी टेकेर, घाम पश्चिम ओर्लिएन भने  
तिमी आफैँ भित्र टुक्रा--टुक्रा हुन्छौ  
आफैँले आफ्नै हत्या गर्छौ  
तिम्रो घरको बाटो भएर  
बादल उकालो चढ्न मात्र खोज्यो भने  
तिमी भगवानलाई सक्दो सराप्छौ  
कि भगवानका अगाडि सेरिन्छौ  
उज्यालोले नअघाउने, प्रिय मान्छे  
दिन--रात घाम--जूनको पिरलोमा हुन्छौ  
हाँसोलाई आँसुमा भिजाएर  
उदास जीवनको गीत गाउँछौ  
तिमी बाँच्नैका लागि  
मनभरि अभिमन्युको चक्र बोकिरहन्छौ  
सुखै सुखमा पनि, दुखै दुख देख्छौ  
मेरो प्रिय मान्छे  
बाँच्नु त एउटा साधारण दृष्टान्त हो  
म आँसुलाई हाँसोमा मिसाएर  
अँध्यारोमा, उमङ्गको गीत गाउँछु  
मलाई अरूको घरको धुरीमा  
घाम लुटपुटिएको औधी मन पर्छ  
म पसिनामा जीवन खोज्छु  
मलाई बादल मेरै घरको आँगनमा  
मनलाग्दी नाचेको औधी मनपर्छ  
म सङ्घर्षमा जीवन खोज्छु  
तिम्रो खुसीका लागि पनि  
मेरो प्रिय मान्छे  
उज्यालोको सम्पूर्णता, तिमीतिरै जाओस्  
तिमी मनदेखि नै उज्यालिनुपर्छ  
म त घनघोर जङ्गलको मृगजस्तो  
अँध्यारोभित्र उज्यालोका सपना देखिरहन्छु  
कुरुपतामाथि सुन्दरताको सङ्गीत बजाइरहन्छु  
म पसिनाको सङ्लो मुहान हुँ  
सङ्घर्षको सबल उदाहरण हुँ  
जीवनको मीठो धून हुँ  
त्यसैले म आफँै घाम, जून हुँ  
आज पनि छैन  
मेरो घरको धुरीमा घामको स्पर्श
