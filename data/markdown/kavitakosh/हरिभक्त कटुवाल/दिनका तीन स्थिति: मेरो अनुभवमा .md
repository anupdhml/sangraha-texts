---
title: दिनका तीन स्थिति: मेरो अनुभवमा
author: हरिभक्त कटुवाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A4%B0%E0%A4%BF%E0%A4%AD%E0%A4%95%E0%A5%8D%E0%A4%A4_%E0%A4%95%E0%A4%9F%E0%A5%81%E0%A4%B5%E0%A4%BE%E0%A4%B2
---

गुँडगुँडला चरा बिच्काउँदै  
आँखा आँखाको नींद उडाउँदै  
भर्खर बैंस चढेकी ठिटी जस्तै  
भित्ताका प्वाल प्वालबाट चियाउन  
आइपुग्छ सधैं एउटा उत्ताउलो विहान ।  
बितेको बैंस सम्झेर -- आउँदो बुढ्यौलीलाई पर्खेर  
आउने-जानेको मुख चहार्न बानी लागेको  
तीस-पैंतीसकी विधवा जस्तै,  
पट्टाइलाग्दो साँधमा पुगिसकेको  
थाप्लामा एउटा सूर्यको भारी  
खपिनसक्नु हुन्छ यो मध्यान्ह ।  
उज्यालोसित छलिंदै छलिंदै  
आँखा आँखासँग बास माग्दै  
रात आउँछ मकहाँ प्रेयसी बनेर,  
छातीभरि उखर्माउलो थपी  
केही पीर दिंदै -- केही पीर लिंदै  
रात जान्छ मबाट सधैं  
एकै अँगालो नींद बास बसेर ।
