---
title: कतै आउला कि कुनै यस्तो दिन
author: हरिभक्त कटुवाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A4%B0%E0%A4%BF%E0%A4%AD%E0%A4%95%E0%A5%8D%E0%A4%A4_%E0%A4%95%E0%A4%9F%E0%A5%81%E0%A4%B5%E0%A4%BE%E0%A4%B2
---

हिजो एक मित्रकहाँ गएको थिएँ,  
एउटा पोको कोठाको कुनामा,  
दलिनमा झुण्डिरहेको थियो  
ती- अब फेरि आउने जाडो छल्न सुरक्षित राखिएका  
सिरक र दोलाईँहरू हुनुपर्छ पक्कै पनि  
मलाई लाग्यो-  
म पनि झुण्ड्याइदिउँ एउटा ठूलो पोको पारेर  
व्यर्थै मलाई चिमोटिरहने यी सपनाहरूलाई,  
कतै आउला कि कुनै यस्तो दिन,  
जब, फुलाएर तिनै सपना आँखाहरूका फूलबारीमा  
हाम्रा छोरा-छोरी र नाति-नातिनाहरू  
आनन्दका गीत गाउँदै खेत गोडिरहेका हुनेछन्!
