---
title: उज्यालोको सर्त
author: राजेन्द्र शलभ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B6%E0%A4%B2%E0%A4%AD
---

औँसीको रात थियो  
टुकी बालेर म  
फर्किएको मात्र थिएँ  
सेतो लुगा लगाएको  
एउटा रवाफिलो मानिस  
मेरा अगाडि उभियो।  
   
उसको मुठीका कापहरूबाट  
उज्यालो चियाइरहेको थियो  
मैले उसलाई सोधेँ---  
'तपाईंको मुठीमा के छ ?'  
 उसले जवाफ दियो---  
'उज्यालो।'  
मैले फेरि सोधेँ---  
'उज्यालोलाई किन मुठीमा थुनेर राख्नुभएको?'  
 उसले जवाफ दियो---  
'तिमीलाई दिनका लागि ।'  
दङ्ग परेर मैले हात बढाएँ र मागेँ---  
'दिनोस् न ।'  
 उसले मुस्कुराउँदै भन्यो---  
'एउटा सर्त छ,  
योउज्यालो पाउनका लागि  
तिमीले आँखा चिम्लिनुपर्छ।'  
छक्क पर्दै मैले उसलाई हेरेँ र सोधेँ---  
'आँखा नै चिम्लिएपछि  
यो उज्यालोको के अर्थ ?'
