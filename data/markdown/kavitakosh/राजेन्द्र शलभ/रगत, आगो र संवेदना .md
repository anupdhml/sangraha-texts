---
title: रगत, आगो र संवेदना
author: राजेन्द्र शलभ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B6%E0%A4%B2%E0%A4%AD
---

अखबारका पानाहरूबाट  
उछिट्टिएर रगत मनभित्र जमेछ  
रगत पखाल्नलाई पानी  
मनसम्म पुग्दैन  
र आँसुले रगत पखालिँदैन ।  
हजुरआमाले  
भात पकाउँदै गरेको आगो  
कसरी हो उछिट्टिएर  
देशभरि सल्किएछ  
एक गाग्री पानीले पनि  
यो आगो निभ्दैन ।  
मनको ज्वालामुखी हो यो  
छिटो शान्त पनि हुँदैन  
डर छ कतै  
मनको ज्वालामुखी पड्कियो भने  
र सँगै मन पनि डढ्यो भने  
संवेदना मर्नेछ  
हाँसो पनि मर्नेछ ।  
र भोलिको अखबारमा  
मुर्दाको देशमा  
रगत हुनेछैन  
आगो र आँसु पनि हुनेछैन ।
