---
title: कलम र बन्दुक
author: राजेन्द्र शलभ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B6%E0%A4%B2%E0%A4%AD
---

मेरो हातको कलम थुतेर  
तिमीले मेरो हातमा बन्दुक राखिदियौ  
बन्दुकको मोहले हो  
वा तिम्रो डरले  
मैले त्यो बन्दुक जोडले अँठ्याईरहेँ ।  
तिम्रो बोलीले मलाई मोहनी लायो  
तिमी मलाई भगवान जस्तै लाग्न थाल्यौ  
आमाले सुनाउनु भएको  
ठ्याक्कै महाभारतको कृष्णजस्तै  
तिमीले भन्दै गयौ  
र मैले मान्छे मार्दै गएँ  
आफ्नै दाजु--भाई  
अझ दिदी र आमाहरुलाई पनि मारेँ  
यसरी मैले म भित्रको 'म' लाई पनि मारेँ ।  
अहिले धेरै बर्षपछि  
म भन्दा धेरै पर  
राजधानिको कुनै मञ्चमा उभिएर तिमीले  
शिक्षा र समानताको भाषण गरिरहेको  
टेलिभिजनमा हेर्दैछु र सोच्दैछु ---  
मैले पनि पढेको भए  
र मेरो नामको अगाडी पनि  
डा. भै दिएको भए  
के म पनि  
अरुको हातबाट कलम थुतेर  
बन्दुक राख्न लाउँथेँ होला ?
