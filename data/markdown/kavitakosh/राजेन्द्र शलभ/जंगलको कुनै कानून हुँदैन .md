---
title: जंगलको कुनै कानून हुँदैन
author: राजेन्द्र शलभ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B6%E0%A4%B2%E0%A4%AD
---

उनीहरू शहर पसेका छन्  
र,शहरलाई पनि जंगल ठानिरहेछन्  
जंगलको कुनै कानून हुँदैन  
आफ्नो अनुहारमाथि  
अर्को अनुहार टाँसेर  
उनीहरू शहर पसेका छन्  
हितैषीको भ्रम पारेर  
उनीहरू हाम्रो विश्वास जिस्किरहेछन्  
उनीहरू हाम्रो भविष्य खेलिरहेछन्  
उनीहरू हुल बाँधेर आएका छन्  
हामीहरू एक्लै -- एक्लै  
निधारका रेखाहरू खुम्च्याएर  
आगत र अनागतमै अल्झिरहेछौँ  
उनीहरू योजनाबद्ध छन्  
उनीहरूलाई थाहा छ -- एकान्त धमिरा हो  
उनीहरूले हामीलाई एक्लो बनाइरहेछन्  
धमिराले भित्रभित्रै खोक्रो पारिरहेछ  
धमिराले थाहै नदिई मक्काइरहेछ  
तै हामी एकान्तलाई सिर्जनाको भ्रम बाँचिरहेछौँ  
उनीहरू निर्धक्क छन्  
भोलि सम्झेर उनीहरू दंगछन् र  
हामी पनि बुद्ध अँगालेर  
स्वयम्भूको आँगनमा मस्त निदाइरहेछौँ  
अहिलेसम्म त,  
निराश छैनौँ हामी , पराजित पनि छैनौँ  
अझै विश्वास मक्किएको छैन  
अझै आस्था भत्किएको छैन  
तर ...  
तर , कुनै पनि पल शहर जंगलमा अनुवाद हुनसक्छ  
हामी कुनै पनि पल जंगल काटिन सक्छौँ , बञ्चरोले  
हामी कुनै पनि बेला स्तम्भ ढल्न सक्छौँ , धमिराले  
र, शहरमा पनि जंगलको हैकम चल्न सक्छ  
नक्कली अनुहारहरूको हैकम चल्न सक्छ  
जंगलको कुनै कानून हुँदैन ।
