---
title: बल्झिरहने यो रिक्तता
author: राजेन्द्र भण्डारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%AD%E0%A4%A3%E0%A5%8D%E0%A4%A1%E0%A4%BE%E0%A4%B0%E0%A5%80
---

कुइरो, बादल, धूवाँ  
बिजुली, जून, तारा  
यी केही पनि होइनन्, आकाशका ।  
एकलासको एउटा हावाघर हो आकाश ।  
पीडाका भ्वाइलिन,  
उच्छ्वासका सारङ्गी  
र उन्मादका धिन्ताङहरू  
यी केही पनि होइनन् मनका ।  
मन भन्नु एउटा रित्तो गिलास ।  
आज अलिकति रक्सी ।  
भोलि सर्बत र पानी ।  
मन भन्नु एउटा रित्तो आकाश ।  
तर पनि एउटा रिक्तता  
किन सधैँ भरिन चाहिरहन्छ ?  
एउटा मौनता किन एक्लै छटपटाइरहन्छ ?  
एक मुठी हाड अनि मासु  
केही धडकन र अलिकति आँसु  
किन गीत बनेर फुटिरहन्छ ?  
बाटोले लगिसक्यो पैताला ।  
इच्छाले जिन्दगी किनिसक्यो।  
समयले चुसिसक्यो गालाको लाली ।  
सबैथोक र सबैथोक नै मास्सिइसक्यो ।  
तैपनि एउटा रित्तो सडकमा  
एउटा रित्तो मान्छे के--के खोजिरहन्छ ।  
अब किन्नु केही छैन ।  
तैपनि कोटको खल्तीमा एउटा पुरानो मोहर  
किन अल्झिरहन्छ ?  
आकाशको आफ्नो रङ्ग छैन ।  
तैपनि आकाशको नीलो किन बल्झिरहन्छ ?
