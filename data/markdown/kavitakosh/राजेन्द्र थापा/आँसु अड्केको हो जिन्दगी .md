---
title: आँसु अड्केको हो जिन्दगी
author: राजेन्द्र थापा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%BE%E0%A4%9C%E0%A5%87%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%A5%E0%A4%BE%E0%A4%AA%E0%A4%BE
---

आँसु पुछेपछि रुमालमा, आँसु अड्केको हो जिन्दगी,  
चैते खरबारीमा ठूटोले, आगो भड्केको हो जिन्दगी ।  
के गर्ने, कसरी गर्ने, नजान्दा'नि गरिए जस्तो,  
पैलो मायाको कलेजो झैँ, बेताल धड्केको हो जिन्दगी ।  
दोधारे तरबार हो माया, उल्टिने प्रहार हो माया,  
बुझ्दै नबुझी आफैँतिर, गोली छड्केको हो जिन्दगी ।  
मायाले दिएन मलाई मर्नै, न त दियो जिउन नै,  
सुकेको खोलीको थोरै पानीमा, माछी तड्पेको हो जिन्दगी ।  
सके सम्म सहेपछि मात्रै, सहनै नसकेपछि मात्रै,  
आत्मघाती मानव बम झैँ, आफैँ पड्केको हो जिन्दगी ।
