---
title: अँगेनीको ओदान हो
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

अँगेनीको ओदान हो विधवाको छाती  
दिनभरि पोलिराख्छ, बल्न थाल्छ राति  
नियतिको नाम दिँदै बाटो छेकीछेकी  
हिँड्न खोज्छ मान्छे मेरो कलेजीमा टेकी  
हाँसेकै छ सुनगाभा मैले छोए पनि  
आँसु झर्छ आँखाबाट मैले रोए पनि  
फेरि किन नबुझेको स्वाङ गर्छ मान्छे ?  
नसोधेरै बनेको छ पराईको भान्छे  
यो आँधीलाई कसो गरी राखुँला म बाँधी ?  
मैले बोक्न हुँदैन रे साइतको ठेकी !  
मैले लाए सिन्दूरको रङ उड्छ भने  
पोतेलाई बिझाउँछ, चुरा फुट्छ भने  
चाहिँदैन केही पनि सिङ्गारको साज  
हैन भने किन राख्छौ यस्तो भेदभाव ?  
फुल्न सक्छ मेरो कोख, पुग्न सक्छु माथि  
भन्न छोड कुँजी छ यो--- हातखुट्टा बाँधी
