---
title: आशङ्का
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

कट्कटी काटिएको आफ्नो मन लिएर  
थरथर काँपिरहेको  
आक्रोशयुक्त‚ वरमा  
कुनै एकदिन  
वी.वी. अनुरागी  
मसँग भनिरहेथे --  
दाइ! धर्मको नाममा  
जिजुबाजे, बाजे र बा मात्र हैन  
म पनि 'अछुत' नै थिएँ -- हिजो  
तिर्खाएर कुनै बिष्टको घर--आँगनमा पुग्दा  
माथि पारेर  
अम्खोराबाट उनले खन्याएको पानी  
अलग्गै त--ल  
आफूले अञ्जुलीमा थापेर पिउनु परेको थियो!  
आज तपाई क्षेत्री--बाहुनहरूसँग  
उठवस गर्न पाएको थिएँ  
खानपिन गर्न पाएको थिएँ  
बिर्सिसकेको थिएँ हिजो 'अछुत' भएको कुरा  
र, साँच्चै म असाध्यै खुसी थिएँ  
उफ! अचानक फेरि के भयो यो?  
आफ्नै इच्छा विरुद्ध  
म फेरि 'जात' मा झर्न थालेको छु  
म फेरि अर्कैको हातमा पर्न थालेको छु  
किन उल्टो गतिमा हिंड्न खोज्दैछ यो समय?  
र, तपाईं र मेरोबीचको हार्दिकतामा  
वि‚तारैवि‚तारै लेउ लाग्न थालेको छध्र  
नजानिदो ढंगले  
हामीबीचको आत्मीयता  
कतै छेउ लाग्न थालेको छ  
समग्र देश मूर्छित छ  
र, हरेक मान्छे  
आफ्नो 'कित्ता' लाई मात्र देश ठान्न थालेको छ  
म असाध्यै डराएको छु दाइ!  
आउँदो कुनैदिन  
तिर्खा लागेर  
कुनै अर्को जालिको घर--आँगनमा पुग्दो  
विगतमा ज‚तो  
धर्मको आडमा होइन  
यो पटक 'जात' को कारण  
म फेरि 'अछुत' पो हुन्छु कि?  
फैलिंदै जाँदा यो घृणाको विष  
पहिलेज‚तै फेरि  
अम्खोराबाट उनले खन्याएको पानी  
त--ल  
आफूले अञ्जुली थापेर  
पिउनु पर्ने दिन  
मेरै जीवनकालमा  
फेरि फर्केर आउने पो हो कि ...?  
भाइ!  
ठिक भन्नुभयो तपाईंले  
म पनि असाध्यै डराएको छु यो समयसँग  
बढ्दै जाने हो भने यसरी नै यो क्रम  
जातका कारण तपाईं र मबीचको यो न्यानो सम्बन्धमा  
कहीं कटुता पो आइदिन्छ कि?  
तपाईं र मेरा बीचको यो हार्दिकतालाई  
कहीं 'जात' ले पो खाइदिन्छ कि?  
रोक्न सकेनौं भने अहिल्यै यो बौलाहा आँधी  
मलाई त-- कतिसम्म डर लागेको छ भने भाइ!  
यो देश र हाम्रो सम्बन्ध!  
कहीं-- इतिहासको अध्याय पो भइदिन्छ कि?  
कहीं एकादेशको कथा भएर टुंग्याइने विषय पो बनिदिन्छ कि?
