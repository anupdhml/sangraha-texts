---
title: चेतनाको पीडा
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

१. ए नवजात शिशु !  
   तिम्रो नाममा  
   मलाई एउटा शोकगीत गाउन मन लागेको छ  
   
२. भातका सिताहरु बटुल्नुबाहेक  
   जिन्दगीमा-  
   अर्थोक केही गर्न नसकेपछि  
   घाइते भएको छ आफैँबाट आफ्नो मन  
   र, मस्तिष्कभरि-  
   चेतनाको पीडा  
   खरबारीमा डढेलो लाग्नुको हाराहारीमा चिलाउन थालेको छ  
   रेटेर चेतनाको घाँटी  
   आफूलाई जोगाएँ त के भयो?  
   जिन्दगी-  
   खोलाबाट पोखरीमा फ्याँकिन आइपुगेको छ  
   र, कमाइको नाममा  
   आजसम्मको आफ्नो जिन्दगी  
   आफैंमा फुटेको हाँडी भएको छ  
   म साँच्चै भन्छु-  
   बिर्सूं भन्दाभन्दै पनि  
   तिम्रो अनुहारको निर्दोषिता देखेपछि  
   झलझली सम्झना हुन थालेको छ आफ्नै विगतको  
   र, फेरि एकचोटि  
   पेटको कीराले  
   चेतनाको घाँटी निमोठ्ने इतिहासको पुनरावृत्ति  
   प्रायः निश्चित हुन गएको छ  
   यस्तो बेला  
   भन, के अर्थ रहन्छ मेरो निस्तो शुभकामनाको?  
   ए नवजात शिशु !  
   तिम्रो नाममा  
   मलाई एउटा शोकगीत गाउन मन लागेको छ  
   
३. सबै थोक छ  
   केवल शान्ति छैन धर्तीमा  
   र, घर  
   अचेल लडाइँको मैदानमा अनुवाद भएको छ !  
   कसैलाई कसैसँग विश्वास छैन  
   लोग्नेलाई स्वास्नीसँग अविश्वास छ  
   बत्तीलाई दियोसँग अविश्वास छ  
   फैलिएर क्षितिजसम्म पुगेको छ-यो  
   भर्यारङलाई भुइँसँग अविश्वास छ  
   यात्रीलाई ट्राफिकसँग अविश्वास छ  
   फूललाई डालीसँग अविश्वास छ  
   शङ्कै छैन  
   अब त मर्नुअघि  
   आफ्नो चिहान पनि  
   आफैंले खन्नुपर्ने समय आएको छ  
   यस्तो बेला  
   खै, के काम लाग्छ-तिम्रो निश्छल मुस्कानको?  
   ए नवजात शिशु !  
   तिम्रो नाममा  
   मलाई एउटा शोकगीत गाउन मन लागेको छे  
   
४. विष पचाउने अर्थमा  
   अब कुनै पनि मान्छे  
   महादेवभन्दा कमजोर भेटिनै सक्तैन  
   आजकाल-  
   सासमा बारुद  
   र, काखमा पूतनाको संस्कार हुर्कन थालेको छ  
   वेदनाले नीलो भएको छ आकाशको छाती  
   र, धर्तीको काख  
   सधैं नै शकुनिको हर्षोल्लासमा अनुवाद भएको छ  
   डरले थरर्र काँपेका छन् गुलाफका पत्रहरु  
   र, मान्छे-आँखामा  
   सपनाभरिको विश्वास पनि डगमगाएको छ  
   यस्तो बेला  
   कसले बुझ्छ तिम्रो आँखाको प्यारो अनुरोध?  
   ए नवजात शिशु !  
   तिम्रो नाममा  
   मलाई एउटा शोकगीत गाउन मन लागेको छ
