---
title: जुम्ला
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

पहाडैपहाडको बीचमा  
अर्घौतो आकारको  
बिनानिकासको  
पोखरी भएर बसेको छ जुम्ला।  
   
दौराको बाहुला र फेरले  
बिरामी सिँगान पुछ्दापुछ्दै  
नाकभरि कटकटिएर  
आफ्नै सासमा गनाएको छ जुम्ला।  
   
ढुङ्गै चपाएर भए पनि  
पेटभरि अघाउन पाए  
मानौं अर्थोक केही चाहिँदैन  
अरु त अरु  
दूधमुखे बालककै पेटहरुमा  
भोकाएको छ जुम्ला।  
   
यो बर्ष पानी परेन  
यो बर्ष हिउँ झरेन  
धामीझाँक्री पनि उफ् ! कति लगाउनु?  
आफ्नै नौनारीमा फत्रक्क गलेर  
माटाका हरेक छानामुनि  
सोकाएको छ जुम्ला।  
   
देखे, जुम्ल्याहा पहाडहरुले देखेका छन्  
यसको छटपटी र घाउहरु  
सुने, बग्दै गरेको तिला र जवाले सुनेका छन्  
यसका सुस्केरा र क्रन्दनहरु  
अरु त खै  !  
कसले हेर्योर र?  
चन्दननाथको घण्ट, लिङ्गो र ध्वजासहित  
मानौं आफ्नै देशको मानचित्रबाट  
बेखबर, कतै हराएको छ जुम्ला  !
