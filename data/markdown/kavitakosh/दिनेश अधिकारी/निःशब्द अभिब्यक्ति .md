---
title: निःशब्द अभिब्यक्ति
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

पच्चीसबर्षे  
लाऊँ-लाऊँ र खाऊँ-खाऊँको उमेरमै  
ऊ पनि मरी  
ठीक एक वर्षअगाडि  
उसको लोग्ने मरेको थियो !  
   
सिरानीमा  
उसको निजी भनिने  
टिनको एउटा बाकस थियो  
खोलेर हेर्दा  
सबैले देखे-  
बाकसभित्र-सबभन्दा माथि  
मृतक लोग्नेको फोटो  
र, फोटोमुन्तिर  
पट्याउँदै  
पत्र-पत्र मिलाएर राखेको  
लोग्नेको टोपी र उसको पछयौरी थियो  
लोग्नेको गन्जी र उसको ब्रा थियो  
कमेज थियो  
चोलो थियो  
लोग्नेको कट्टु र उसको पेटीकोट थियो  
सुरुवालसँग फरिया थियो  
जुत्तासँग चप्पल थियो  
हेर्नेहरु हेरेको हेर्यैे भए  
कसैको पनि वाक्य फुटेन  
खिया लागेको टिनको त्यो बाकसभरि  
छताछुल्ल  
लोग्ने-स्वास्नीको माया थियो !  
   
अरु त अरु  
उसको अनपढ अभिब्यक्तिको अगाडि  
पल-प्रतिपल  
जिउनुको निरर्थकता धूवाँइरहेको  
मेरो आफ्नै मानसिकताको पनि  
एउटा अजङ धरहरा ढलेको थियो  
आडम्बरको एउटा लङ्का डढेको थियो  
नढाँटी भन्दैछु-  
खै, के भयो त्यस बेला?  
एकाएक  
मलाई जीवनप्रति उखरमाउलो मोह जागेको थियो  
बिनाकुनै सङ्कट  
पहिलोपल्ट  
मलाई मृत्युको सन्त्रासले वरिपरिबाट घेरेको थियो !
