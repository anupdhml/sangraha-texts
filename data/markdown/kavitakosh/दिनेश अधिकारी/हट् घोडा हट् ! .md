---
title: हट् घोडा हट् !
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

ममाथि पिठ्यूँमा बसेर हात उठाऊदै  
यत्तिखेर--  
मेरो सानो छोरो  
तोते बोलीमा \\'हत् घोरा हत्\\' भनिरहेछ  
र, चार हात-खुट्टाहरु टेकेर  
म, घोडा भाँतीमा घोप्टिएको छु  
ऊ, आफ्नो इच्छानुसार मलाई  
घरि, पूर्व हिँडाउँछ  
घरि, पश्चिम फर्काउँछ  
म उसका आदेशहरु पालन गर्दै  
मनमनै सोचिरहेछु--  
मान्छेको जिन्दगी धेरै हदसम्म घोडाकै नियति रहेछ  
र, ढल्किँदो उमेर सँगसँगै हरेक मान्छे  
आफ्नो लागि कम र अरुहरुकै लागि ज्यादा बाँच्ने गर्दोरहेछ  
र त--  
यी ! अहिले म छोराको घोडा भएको छु  
हाँस्दा पनि त आफू कहिले हाँसियो र उन्मुक्त ओठले?  
सधैँ परिस्थितिकै पुच्छर समातेर दाँत ङिच्याएको छु  
   
\\'बाबु\\' भएपछि  
सायद जो कोही लोग्ने मान्छेले भन्छ  
\\'आमा\\' भएपछि  
सायद जो कोही स्वास्नीमान्छेलाई लाग्छ-  
खै ! कहाँ छ जिन्दगीमा स्वतन्त्रता?  
म, अहिले बीच सडकमै थुनिएको छु  
म, अहिले गुलियो चपाउँदा चपाउँदै कुँडिएको छु  
लाग्छ--  
आफ्ना खुसीका दिनहरु त  
मैले \\'चीँ मुसी चीँ\\' सँगसँगै छाडिसकेँ  
स्वतन्त्रताका गगनभेदी गीतहरु त  
मैले भातका सितासँगसँगै साटिसकेँ  
तै पनि अझै अरुले मान्छेकै सँज्ञा दिन्छन् भने म के भनूँ?  
हैन भने  
अहिले त -बस !  
हट् ! हट् ! ! हट् ! ! !  
मुखभरि लगाम खिँचिएको  
मात्र एउटा घोडा हुँ म  
कहिले छोराको . . .  
कहिले घोडाको . . .
