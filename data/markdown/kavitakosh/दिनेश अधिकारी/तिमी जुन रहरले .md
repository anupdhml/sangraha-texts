---
title: तिमी जुन रहरले
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

तिमी जुन रहरले ममा फुल्न आयौ  
सबै सुख हराए, सधैँ चोट पायौ  
म डुब्दो किनारा कहाँ हाँस्न सक्नु ?  
व्यर्थै तिमीले मेरो हात समायौ  
बैँसालु तिम्रा ती रहरहरूमा  
न मैले कहिल्यै हरियाली कोरेँ  
राताम्य तिम्रा ती अधरहरूमा  
न मैले कहिल्यै खुसियाली पोतेँ  
र, सायद रिसायौ तिमी भित्रभित्रै  
न भित्री तिम्रा खुल्दुली सोधेँ  
रुझे हुन् ती तिम्रा पलक र आँखा  
मसँग कहिल्यै इशारा नबोल्दै  
रुखे हुन् ती तिम्रा यौवन र भाखा  
मसँग कहिल्यै निःश्वास नखोल्दै  
र, सायद सराप्यौ सबै बैँसलाई  
जो शून्यतामा बिलाए मजस्तै
