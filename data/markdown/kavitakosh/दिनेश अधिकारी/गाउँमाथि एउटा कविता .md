---
title: गाउँमाथि एउटा कविता
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

सेताम्य कपाल फुलेकी बूढीका थोता दाँतहरु झैँ  
टक्रक्क- यता एउटा  
टक्रक्क- उता एउटा  
र यदाकदा अङ्गुरका झुप्पाहरुकै भाँतिमा  
धेरै पराले र थोरै ढुङ्गे छानाको टोपी लगाएर  
एकै ठाउँमा गुजमुजिएका केही घरहरु छन्  
घरभित्र-  
अन्धविश्वासलाई विश्वास मानेर उग्राइरहेका  
केही मान्छेहरु छन्  
समय, जहाँ घडीले हैन कुखुराको भालेले बताउने गर्छ  
परदेश गएकाहरुको कुशल-मङ्गल  
जहाँ अगेनामा नुन पड्काएर अन्दाज गर्न सकिन्छ  
विज्ञानको पनि बेग्लै ढङ्ग छ गाउँमा  
र आङमा घाम लाग्ने/नलाग्ने कुराको ठेगान  
बारीको उब्जाउ हेरेर यकिन गर्न सकिन्छ  
यो, मेरो देशको सुदूर पूर्वको गाउँ !  
यो, मेरो देशको सुदूर पश्चिमको गाउँ !  
छिमेकी अगेनाबाट आगो ओसारेर सुरु हुने यहाँको दिन  
गोठमा, बस्तुभाउलाई घाँसपात हालेर केटाकेटी हुन्छ  
खेतमा, गोरु नारेर तन्नेरी हुन्छ  
र बेग्लाबेग्लै मान्छेका ओठहरु भएर  
दिनभरि फलाकिरहन्छ  
दिनभरि हतारिइरहन्छ-  
आज जन्त जानुपर्छ- दलवीरेको बिहे छ  
आज पर्म जानुपर्छ- घिसिङको छानो छाउनु छ  
आज धामी बसाउनुपर्छ- हीरेको छोरो सिकिस्त छ  
आज माइलीलाई नचाउनुपर्छ- भरे जात्रा छ  
राम ! राम !! जिम्दार बूढाको प्राण गएछ  
जहाँको चपरी त्यहीँको दुवाली- मरेर के लानु छ ...  
एउटै इनार छ सम्पूर्ण गाउँमा  
र पनि कसैले पानी पिउन नपाएको गुनासो छैन  
मेलापात जानुपर्दा  
काखको नानीलाई मजेत्रोले पिठ्यूँमा बाँधेर  
निस्कन तयार छे जोकुनै पनि आमा  
आफ्नै सन्तान पनि भार हुन सक्छ भन्ने उसलाई थाहा छैन  
छ भने सबैलाई-  
भकारो सोहोर्ने शैली थाहा छ  
अनौ समात्ने तरिका थाहा छ  
कोदालो अर्जाप्ने कुरा थाहा छ  
बाली लगाउने र भित्र्याउने याम थाहा छ  
भाकल चढाउने दिन थाहा छ  
कुलो लगाउने पालो थाहा छ  
न चुनावको रोक्छ यसलाई  
न उत्सवले छेक्छ यसलाई  
पट्याँस ! पट्याँस !!  
नाङ्लो भएर यो अहिले पनि कनिका निफनिरहेकै छ  
   
प्रिय सम्पादक !  
फेरि कुन देशको कल्पना गरेर छापिरहनुभएको छ तपाईं  
बमवर्षाका खबरहरु  
बालिग मताधिकारका कुराहरु  
साहित्यिक आन्दोलनका इतिहासहरु  
अन्तरिक्ष यानका गतिविधिहरु  
तपाईंले गर्व गर्ने सगरमाथालाई काँधमा बोकेर उभिएको यो गाउँ !  
तपाईंलाई नागरिकताको प्रमाणपत्र बाँड्ने देशको जन्मदाता यो गाउँ !  
अहिले पनि यो  
ढिकीच्याउँ ! ढिकीच्याउँ !!  
सधैँ लङ्गडो खुट्टा उचालेर ढिकीमा उभिइरहेको छ  
घुर्र ! घुर्र !!  
अहिले पनि यो  
जाँतोमा टाउको अड्याएर निदाइरहेकै छ  
के गर्नु चुनावका घोषणापत्रहरु?  
सिँगान पुछ्ने कागजभन्दा बढी कामयाब हुन सक्तैन यो यिनीहरुलाई  
के पढ्नु अन्तरिक्ष यानका गतिविधिहरु?  
दन्त्यकथाकै सिलसिला जोड्नुभन्दा बढी केही अर्थ छैन यसको पनि यिनीहरुलाई
