---
title: ढोकामा बत्ती कोठामा बत्ती
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

ढोकामा बत्ती, कोठामा बत्ती  
शहरभरि झलल बत्ती  
तैपनि आँखा उज्यालो छैन  
सम्झन्छु खालि घरकै टुकी  
के गर्दै होली मायालु मेरी  
पिँढीमा बसी हेर्दै पो छ कि ?  
छोडेर आएँ हातको मुट्ठी  
खोजेर व्यर्थै पोल्टामा खुसी  
रोएरै धोऊँ भने नि मन यो  
सुनेर कोही हुँदैन दुःखी  
एक्लै छु सधैँ भीडमै पनि  
सुस्केरामात्रै छ ओठभरि  
के गर्दै होली मायालु मेरी  
नुनको ढिको पोल्दै पो छे कि ?  
पानीले तिर्खा मेटिन्न मेरो  
छातीले खोज्छ मायाको धारो  
नमीठो लाग्छ मुछेको गाँस  
पसेझैँ लाग्छ आँखामा छारो  
उस्कै छ झल्को विपनाभरि  
आँखामा निद्रा पर्दैन राति  
के गर्दै होली मायालु मेरी  
बिछ्यौना आधी छोडेकी छ कि ?
