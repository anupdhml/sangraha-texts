---
title: हतारको हाताभित्र
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

झण्डा हल्लाएर कसैले  
लाग्छ, रेल छुट्न लागेको सङ्केत दिइरहेछ  
र, मान्छेहरु त्यसलाई समात्ने हतारमा छन्  
भर्खरै कसैले  
लाग्छ, सिङ्गै सहर  
भुइँचालोग्रस्त हुँदै गरेको खबर सुनाएको छ  
र, मान्छेहरु भयभीत भागिरहेछन्  
अथवा-  
लाग्छ, यहाँ यत्तिखेर  
म्याराथुन दौड चलिरहेछ  
र, मान्छेहरु आँखा झम्क्याउन बिर्सेर कुदिरहेछन्  
   
कलेटी परे होलान् ओठहरु  
चायामा अनुवाद भए होलान् गालाहरु  
फुर्सद निकालेर एकैछिन  
ऐनामा आफ्नो अनुहारको नवीकरण गर्नुपर्ने हो  
     -भ्याएकेा छैन  
आफ्नै आँगनमा आफू बिरानो हुनुको यो कस्तो पन?  
दिनहुँ भेट हुन्छ र पनि  
साथीसँग  
-बिहे गर्यौ्/गरेनौ?  
-डेरा कहाँ सरेका छौ?  
-तीर्थ गएकाहरु फर्के/फर्केनन्?  
सोध्नुपर्ने हो  
     -भ्याएकै छैन  
सधैं हतार छ  
सधैँ कुदाकुद छ  
न कुनै साँझ  
निस्पि्कक्री कतै घुमेर बिताइयो  
मायाले-  
न स्वास्नी केशराशिमा हात फेरेर  
लोग्नेको अभिनय निभाउनै सकियो  
न छोराछोरी खुसीमा  
कहिल्यै समर्पित हुनै सिकियो  
उसैउसै चिप्लिएर  
आँखाका डिलबाट  
एक कोसी समय बग्यो  
एक गण्डकी ऋतु बग्यो  
न कुनै दिन  
शारदीय घाममा नुहाएर  
सुसेली काट्दै  
बैँसालु बताससँग जिस्कनै सकियो  
   
लोग्ने हुनुको नातामा  
केवल अब  
म सिँगार-प्रसाधनका फर्माइसहरु पूरा गर्न सक्छु  
प्रिया, बिन्ती !  
स्यूँदोको सिन्दूर देखाउँदै  
लगनगाँठोको प्रसङ्ग कोट्याएर  
मसँग मायाको हास-परिहास नमाग  
न्याना/न्याना स्पर्शको रात नमाग  
बाबु हुनुको नातामा  
मात्र अब  
म तिम्रो स्कुले फी र सिनेमाखर्च जुटाउन सक्छु  
रगतको नाता सम्झाएर  
छोरो, क्षमा !  
मसँग स्नेहको हात नमाग  
मसँग बाबुको काख नमाग  
   
यो, अन्त्यहीन हतारको चाबुकभित्र  
यो, अन्त्यहीन हतारको हाताभित्र  
अनुभूतिमा  
म आफैँले पनि नबुझेको कहाँ छु र?  
कोखोबाट सास फेर्दै  
आँखाबाट भागिरहेको ज्यूनुलाई हेरेर  
मान्छेहरु ओताउन/सुस्ताउनको आशयमा  
आँगनजत्रो काख पसारिरहेको  
घरअघिल्तिरको  
यो पीपलको बोट  
पातपातबाट  
तातो ब्यङ्ग्य हम्किरहेछ मेरो अनुहारमा :  
हतार !  
हतार ! !  
हतार ! ! !  
मान्छेलाई अचेल मर्नेसम्म पनि फुर्सत छैन  
     -हतार छ
