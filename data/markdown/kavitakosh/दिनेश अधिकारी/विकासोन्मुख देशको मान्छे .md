---
title: विकासोन्मुख देशको मान्छे
author: दिनेश अधिकारी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%A8%E0%A5%87%E0%A4%B6_%E0%A4%85%E0%A4%A7%E0%A4%BF%E0%A4%95%E0%A4%BE%E0%A4%B0%E0%A5%80
---

अनुहारमा -  
\\'क्षय\\' को आफ्नै एक्सरे टाँसेर  
निरन्तर जिन्दगीसँग युद्ध बोल्दै  
पोल्टाभरि ठेसका बालीहरु थापेर  
आफैँलाई आफ्नो टाङमुनि छिराएर - चटकेले जस्तो  
वा, बोक्न नसकेर भारी  
जेब्राक्रसको हाराहारीमा  
डङ्ग्रङ्ग बीच सडकमा लडेको कसैलाई देखियो भने  
प्रिय बटुवा !  
खबर पठाइदिनू - कोही हात  
पोस्टरमा आफ्नो अनुहार खोज्दै हिँडेको  
- ऊ मेरो छिमेकी हो  
   
छातीमा -  
ठूलो साइनबोर्ड झुन्डयाएर  
वा, आँखामा  
अनुनयको बिस्कुन सुकाएर  
साँझ/बिहान  
अस्पतालअघिल्तिरको पेटीमा  
अथवा, रेडक्रसको कुनै भवनअगाडि  
रगत बेच्न आतुर  
दमकल घरमा आगो लागेजस्तो !  
कुनै तन्नेरी अनुहार देख्नुभो भने  
प्रिय, मान्यजन !  
दया राखेर  
अलिकति रगत किनिदिनू - उसको  
रगत बेचेर  
   
   
डक्टरको फी चुकाउन निस्केको  
ऊ मेरो एक्लो छोरो हो  
   
कुनै कलाकारले  
बनाउन सुरु मात्र गरेर छाडेको मूर्ति जस्तो  
भीर खोस्रँदा खिइएका  
औँलाविहिन हातहरु  
बगर-यात्रामा साटिएका  
छियाछिया पैतालाहरु  
र आफूभन्दा तेब्बर वजनको भारी खोज्दा थिचिएको  
फिस्टे छातीसहितको आकृतिसँग  
हिँड्दाहिँड्दै बाटोमा जम्काभेट भयो भने  
ओठमा मुस्कानको रेखी छैन भनेर  
आँखामा उन्मादको चहक नदेखेर  
प्रिय पर्यटक !  
भूत भनेर ऊसँग नतर्सनू  
बिहान/बेलुकी  
मैले ढोग्ने गरेको आस्थाको प्रतीक  
-ऊ, मेरो बाबु हो  
ऊ, विकासोन्मुख देशको नागरिक हो
