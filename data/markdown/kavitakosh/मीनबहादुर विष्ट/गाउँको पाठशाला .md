---
title: गाउँको पाठशाला
author: मीनबहादुर विष्ट
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A5%80%E0%A4%A8%E0%A4%AC%E0%A4%B9%E0%A4%BE%E0%A4%A6%E0%A5%81%E0%A4%B0_%E0%A4%B5%E0%A4%BF%E0%A4%B7%E0%A5%8D%E0%A4%9F
---

जब म घुम्दै एक दिन गाउँको पाठशालामा पुगेँ  
त्यहाँ देखेँ मुस्किलसाथ उभिएका  
केही पर्खालहरू  
र पर्खालहरूमा झुन्ड्याइएका  
कीराले खाएर धेरै ठाउँ प्वाल परेका  
देशका, संसारका र वीरहरूका नक्साहरू ।  
जब म घुम्दै एक दिन गाउँको पाठशालामा पुगेँ  
 त्यहाँ देखेँ घामले पोलेर छहारी खोज्दै  
पाठशालाभित्र पसेर  
मौनवाचन गरिरहेका गाई--बाख्रा र गोठालाहरू  
र पाठशालाका कोठाभित्र बस्न नसकेर  
बाहिर रूखको सियाँलमुनि  
चर्न लागेका मास्टर र विद्यार्थीहरू ।  
जब म घुम्दै एक दिन गाउँको पाठशालामा पुगेँ  
 त्यहाँ देखेँ  
खुट्टा भाँचिएका कुर्सीमा चढेर  
निदाइरहेका र निद्रामा बरबराइरहेका मास्टरहरू  
र मास्टरहरूको आदेशबमोजिम  
लोरी गाइरहेका  
साना, दुब्ला र ख्याउटे विद्यार्थीहरू ।  
जब म फर्किरहेको थिएँ  
कसैले सोध्यो---  
'कसरी चलिरहेछ गाउँको पाठशाला ?'  
 मैले भनेँ---  
'जसरी चलिरहेछ योदेश ।'
