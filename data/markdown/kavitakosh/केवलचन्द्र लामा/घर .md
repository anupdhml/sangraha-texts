---
title: घर
author: केवलचन्द्र लामा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%87%E0%A4%B5%E0%A4%B2%E0%A4%9A%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B2%E0%A4%BE%E0%A4%AE%E0%A4%BE
---

घरमा मान्छे मात्र बस्दैन  
घरमा सपना पनि बस्छ ।  
एक कुनामा डल्लो परेर बसिरहन्छ  
उमेर निकै ढल्केपछि  
एक बिहान अल्पन्छ ।  
घरको अघिल्लो खिर्कीबाट एउटा सपनाको ज्यान जान्छ ।  
घरको पछिल्लो दैलोबाट अर्को सपनाको प्राण निस्कन्छ ।  
कुनै न कुनै सपना सिँगारपटार गरेर  
घरमा बसिरहन्छ सधैँ।  
\*  
घरमा मान्छे मात्र बस्दैन  
एल्बमको हरेक कोठामा  
अतीतहरू खचाखच बस्छन्।  
सम्झनाले कहिले घरमा रङ्गपचेरा गर्छ ।  
सम्झनाले कहिले दसैँलाई रुवाउँछ ।  
   
घरको पाठ्यपुस्तकमा वर्तमानकाल मात्र हुँदैन,  
 भविष्यत्काल पनि हुन्छ ।  
आँगनको नाङ्गो रूखले भविष्य समातेर उभिइरहन्छ--- एक्लै  
र कठ्याङ्ग्रिई बस्छ एक्लोपनले ।  
घाम अस्ताएपछि बूढो घर  
आफ्नी बूढी स्वास्नीका आँखाभित्र पस्छ  
र पुग्छ कालो ओढारमा, भेट्टाउँछ  
एक रास कङ्काल--- सूर्योआदयको ।  
भोलिको उज्यालोको कुन्नि कस्तो आसमा  
बूढो घर निदाउने सश्रम आतुरीमा हुन्छ  
ऐठनका सल्याङमल्याङ कोब्राहरूमाझ ।  
\*  
घरमा आकाश पस्छ बर्खाले मातृभाषा भुल्दा ।  
घरमा पृथ्वी पस्छ बालीले आशा मार्दा ।  
घरमा छोराको तन्नेरी सम्झना सुत्छ राति--राति  
जब घर फर्कने बाटो सहिद हुन्छ पल्टनमा ।  
\*  
सुट्ठीसारै भएपछि  
घर विश्वभ्रमणमा निस्कन्छ  
घरमै छोडेर बूढा बा--आमा ।  
घरमा बाको सुस्केरा र थकान बस्छ  
घरमा आमाको आँसु र बिमार बस्छ ।  
\*  
हाम्रो घरमा मान्छे मात्र बस्दैन  
हाम्रो घरमा वैभवको फोटोकपी बस्छ ।  
हाम्रो घरमा हर्कबडाइँको निम्नस्तरीय उल्था बस्छ ।  
हाम्रो घरमा सन्त्रासको व्याकरण बस्छ ।  
हाम्रो घरमा असुरक्षाको भर्खर छापिएको किताब  
र त्यसको पुरानो संस्करण मिलेर बस्छ ।  
हाम्रो घरमा मान्छे मात्र बस्दैन  
हाम्रो घरमा उपर्युल्लिखित सबै शाखा--सन्तानको गुँड नै बस्छ... ।
