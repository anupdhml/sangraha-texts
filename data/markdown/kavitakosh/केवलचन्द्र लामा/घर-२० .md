---
title: घर-२०
author: केवलचन्द्र लामा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%87%E0%A4%B5%E0%A4%B2%E0%A4%9A%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%B2%E0%A4%BE%E0%A4%AE%E0%A4%BE
---

वुद्दु विद्यार्थीको खाताजस्तो  
मैलो पन्नाजस्तो आकाश  
घरको टाउकोमास्तिर छ।  
खियासरिको क्लिपले चेपेको छ एउटा घाम  
आकाशको पन्नामा।  
पोहोर साल रड़ाको मचाएर गएकी  
मुख्लानी वर्खा  
फर्कने समय भएको छ।  
त्यो बाह्रबाठी झरीले फुटाएका  
छानु, खिर्की, आँगन,बारी  
लगभग कॉंप्दैछन्‌।  
त्यही घोप्टे आकाशमुन्तिर छ घर  
टिचर नभएको कक्षाझैं मनपरी।  
मत्थु व्यवस्थाको लात खाएर  
फुँइकेर माइत हानिएकी छे  
घरको गौंथली।  
सुनको मृगकै पछि लागेको छ घरको चामे।  
लेटनाइट टेलिभिजनको घुस्सीले  
झरिदिसकेको छ  
चामे र गौंथलीको  
प्रेमलापको दॉंत।  
हिँउदे विदाको गाउँले प्राथमिक पाठशालाझैं  
चकमन्न छ घरको कुनाकाप्चा  
बाबुको झोंक देखेर।  
घरको शोकशभामा मौन छ  
घर।
