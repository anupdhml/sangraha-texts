---
title: ढुङ्गाको बोली
author: मञ्जु काँचुली
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%9E%E0%A5%8D%E0%A4%9C%E0%A5%81_%E0%A4%95%E0%A4%BE%E0%A4%81%E0%A4%9A%E0%A5%81%E0%A4%B2%E0%A5%80
---

जब मनले त्याग्छ जीवन र वस्तुको आकर्षण  
तिमी मेरो वा म तिम्रो हुन्नँ  
भावनाको बन्धन, वासना र ध्येय हुन्न  
समतामयी बुद्धिले पीपलका हाँगा--हाँगामा  
भर्याङ चढ्दै बढ्छ  
सरल पाइलाले जब माटो र बाटोहरू  
छोड्दै--छोड्दै अघि बढ्छ  
जीवनमुक्तिको पदचिह्रनबाहेक  
माटोमा अर्को चिह्रन हुन्न  
सङ्कल्पहरू, साना--साना भुइँचालोर पानीका लहरहरू  
मेटिन्छन्; सतह स्थिर देखिइन्छ  
हावा शान्त हुन्छ, बादल देखिइन्न कतै  
इच्छा--अनिच्छारहित  
दुःख--सुख चिन्तनरहित  
सुषुप्त आचरण भरिइन्छ  
मान्दिनँ सुख--दुःखलाई  
जब विषयले उत्पन्न अतितृष्णाको बन्धनले घेरिइन्नँ  
म तिम्रो वशमा पनि हुन्नँ  
मुक्त भएको मनको सुगन्धले  
सजिएको छ बगैँचा  
वस्तुप्राप्तिका इच्छाहरू  
दुःखका खातहरू, भयका शृङ्खलाहरू  
 सत्--असत्त्यागेर परमपदमा टेकेको छ  
शान्त सागर निश्चल छ सदा  
माटोमा मन्द सुगन्ध छ  
म एक सूक्ष्म आकार, सर्वरूप, गुदी  
विषादमुक्त विस्तृतता  
सर्वस्व स्वरूप; अलग्ग अस्तित्व  
प्रकृति, माया, ब्रह्रम वा  
विज्ञान, सत्य, नित्य वा अरू केही मलाई किन सोध्छौ ?  
व्यर्थ किन कुनै कामना गर्छौ ?  
यो सबै सांसारिक प्रपञ्च मलाई थाहासम्म हुन्न  
थोरै सहजीवीहरूको अलिकति मन बुझेर  
तिनको अभिमत बोलेको छु, दुःखी छैन  
आन्तरिक दृष्टि छ,  
अणु--परमाणुभित्र गति जारी छ  
बाह्रय जगत् हेरेको छु  
प्रपञ्चरहित अवस्थामा  
बाहिरी रूपले तिम्रो आचरण पनि बेहोरेको छु  
आकुलता र कलङ्करहित आकाशजस्तै  
निर्मल मनले स्वच्छन्द विचरण गर्छु  
कावा खाँदै  
शरद्कालीन तलाउको तिम्रो रागमय पानीको सँघारलाई  
हेरेको छु, टाढैबाट  
आफ्नै मनका पहेँला पानाहरूलाई त्यसमा  
देखेको छु  
यो आकाश र यो आनन्द  
निर्मल मुक्ति  
संवेदनमुक्ति । टाढैबाट  
निर्विकल्प पदमा स्थित  
पत्थरसमान, चेष्टारहित  
सङ्कल्प--शान्त परास्वरूप, एक ढिक्का मुटु  
तिम्रो शरद्कालीन तलाउको नजिकै  
रागमय पानीदेखि अलि पर  
आफ्नै किनारको  
आफ्नै विचारको  
एक मुठी माटोमा टेकेर  
मुक्तिका शब्दहरू बोलेको छु  
साना--साना गिट्टीहरूको आवाजले  
कतै प्रहार पर्यो होला  
यस ढुङ्गाको (बोलीको) त्यस पानीमा  
मलाई थाहासम्म हुन्न ।
