---
title: निःशब्द पेटी
author: मञ्जु काँचुली
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AE%E0%A4%9E%E0%A5%8D%E0%A4%9C%E0%A5%81_%E0%A4%95%E0%A4%BE%E0%A4%81%E0%A4%9A%E0%A5%81%E0%A4%B2%E0%A5%80
---

उसको सानो सीमा  
कसले भत्काएको छ र ?  
फोहोरको थुप्रो, सडकको पाटी  
खोलाकिनारको पेटी  
डेन्ड्राइटका ट्युब  
थोत्रा लुगा--कपडाका झोला  
साथ कहिले नछोड्ने भुतुल्ले कपाल  
नधोएका कत्ले लुगा,  
ननुहाएको बोक्रे शरीर  
त्यसभित्रको हीरा, पन्ना, मोतीको खुला दिल  
कहिले गालाको मयलसँगै  
त्यही दिल खसेको अनन्त आँसु  
त कहिले चेहरामा छालको÷बादलको÷तोरी फुलेको गराको  
अनजान खित्का  
हेर्छ सडकमा त्यही खित्का खसेको  
सँगसँगै गाडीको ताँतीको सरगम गीत  
अकस्मात स्तब्ध छ ऊ त्योसँगै गाउँदैन; चुपचाप छ एकछिन  
सायद पर्खन्छ उग्र आँधी, हुरी, भूकम्प, बाढीको  
प्रलयनाच अर्कै सूर्यको धर्साहरूको; ताण्डवनृत्यको  
यही माटोमा  
पराजित ऊ  
अस्वीकृत ऊ  
पर्खाल र सीमाका कुरै बुझ्दैन  
एक दिन एउटा अपरिचित मोटर साथीले  
हुइँक्याउँछ त्यसलाई अज्ञात स्वर्गभित्रको सानो नर्कमा  
हरे ! त्यसकी आमा कहाँ होली !  
गलहयाइएर निकालिन्छ जब काम सिद्धिन्छ  
त्यही अपरिचित मोटर साथी फर्किने क्रममा  
फेरि त्यही पेटी  
पेटीको उदास शान्त चेहरा बोल्छ; ऊ बोल्दैन  
उसलाई फेरि देखेर  
ज्यादै रमाउनेमा पर्छ त केवल  
त्यही एउटा जीव  
ऊजस्तै सानो छिरबिरे कुकुर !  
उसको पुरानो साथी  
जो कहिले शब्दले बोल्दैन  
बोल्दैबोल्दैन !  
यतिका उडेका, गुडेका र कुदेका पाइलाहरू  
साँच्चै हो रहेछ  
आफ्नै लागि मात्र कुदिरहने पाइलाहरूको  
निःशब्द पेटीतिर  
फर्किने आँखा नै हुँदैन  
पाङ्ग्राका पाइलाहरूको आँखा नै हुँदैन
