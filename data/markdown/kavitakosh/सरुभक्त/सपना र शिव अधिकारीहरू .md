---
title: सपना र शिव अधिकारीहरू
author: सरुभक्त
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B0%E0%A5%81%E0%A4%AD%E0%A4%95%E0%A5%8D%E0%A4%A4
---

यातना घर  
इरेजरले मेटिएका अनुहारहरू  
स्वयम्भू माफियादेवहरूको अर्चना गर्छन्  
यो युग नरभक्षी बाघहरूको युग होइन  
नरभक्षी नरहरूको युग हो !  
वेवारिसे लासहरू  
गाउँ छोड्ने सपनाका लस्कर चलेका छन्  
भोकाएका अजिङ्गरहरू  
छुचुन्द्राहरूका जुलुसमा सामेल छन्  
ए ! यो देशबाट देवताहरू विस्थापित भइसके ?  
त्यसो भए मन्दिरहरूको होइन  
भ्रष्टाचारहरूको जीर्णोद्धार गरौँ  
लोपोन्मुख गिद्धहरू  
आमाहरूलाई सोध, प्रत्येक गर्भ घाइते छ !  
मृगमरिचिका  
देशका लागि सर्वत्र देश विस्फोटित छ  
दोर्जेलाक्पा हिमालको कसम  
यो देशमा अब खतराहरू मात्र सुरक्षित छन् !  
फ्याउराहरूको आत्मकथा  
ध्रुवीय भालुहरूको डरयुक्त भर छ  
कस्ले कस्को स्थिति सार्वजनिक गर्ने ?  
जीवन सधैँ भुइँचालो फर्कने प्रतीक्षामा व्यतीत छ !  
अलिनो भान्सा  
दरबारमार्गका झडपहरू  
एम्बुस जडान जिन्दगीका जिजीविषाहरूसँगै  
सपना भुलाई गएका शिव अधिकारीहरू कता लागे ?  
बन्दका हल्लाले बन्द देश  
सावधान, तोडा चलेको छ  
डबलीमा कात्तिक नाचहरू हेर्दै  
ऊ लास परेका जुलुसहरू जीवनको अभिनय गर्दैछन् !  
आङमा लुगा छैन ?  
त्यसो भए निःशुल्क केट्रिमोक्साजोल खाऔं  
कठ्याङ्ग्रिने जाडो याम  
मनहरूको अकुपन्चर चलेको छ !  
अन्धोयुग  
के ब्रेल छाम्ने औँलाहरू पनि लोप भई सके ?
