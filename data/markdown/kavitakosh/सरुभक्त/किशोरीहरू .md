---
title: किशोरीहरू
author: सरुभक्त
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B0%E0%A5%81%E0%A4%AD%E0%A4%95%E0%A5%8D%E0%A4%A4
---

किशोरीहरू  
कसैले कसैलाई पठाएको  
सप्रेमपत्र  
टाउको जोडेर पढ्दै छन्,  
खासखुस--खासखुस गर्दै छन्  
खुसुखुसु--खुसुखुसु हाँस्दैछन्  
नखरा पारी  
कुहिनाहरूले घोच्दै छन्  
कोही 'नकरा मोरी' भन्दै छन्  
कोही 'उत्ताउली मोरी' भन्दै छन्,  
प्रेमपत्र पढी सिध्याएपछि  
'कस्तो बाई' भनी  
कसैसित रिसाउँदै छन्,  
र त्यही नक्कली रिसमा  
प्रेमपत्र कच्याककुचुक पार्दै छन्  
अनि त्यसले हानाहान गर्दै  
एकअर्कादेखि भाग्दै छन्,  
एक सुरक्षित कुनामा पुगी  
प्रेमपत्र फेरि फुकाउँदैछन्...  
किशोरीहरू  
कसैले कसैलाई पठाएको  
गोप्य जीवन--मृत्युपत्र  
टाउको जोडेर पढ्दै छन्  
कसैको मोलमोलाइ गर्दै छन्।
