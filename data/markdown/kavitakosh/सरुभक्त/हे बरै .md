---
title: हे बरै
author: सरुभक्त
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B0%E0%A5%81%E0%A4%AD%E0%A4%95%E0%A5%8D%E0%A4%A4
---

म अग्निपर्खाल चढेर  
संसदीय चोरबाटासम्म आइपुगेको छु  
वायोनिक -- यान्त्रिक माछाहरू  
रोयल डिस्कोका भिडन्तहरू  
आउ, मुखमा सुइरो रोपी हिडौं  
सांघातिक आक्रमणहरू सामान्य छन्  
वेरुजुमा परेको देशः कथित वन्दहरू खुल्ला छन्  
हामी मिशनरीहरूका मिशनहरू  
देशमा के--के अफापसिद्ध भएको छ  
फापसिद्धहरू ?  
हुइयाँ ! हुइयाँ !  
हामी ऐतिहासिक डार्विनवादीहरू  
राजाको काम कहिले जाला घामवाट  
जनताका काम  
सबै मेरो मामतर्फ विवर्तित छौं  
अधियाँ जिन्दगी; खोई के गर्दैछन्  
जीव्रो काटिएका भक्तराजहरू ?  
थुक्क नियति !  
धेरै भएपछि अग्निपरीक्षा पनि  
पानी परीक्षा हुन्छ हौ  
संकटग्रस्त इजलासः टाउकाका ताराहरू सस्तै छन्  
जाउँ, छापामार तालिमगर्न  
खेतमा मुसाहरूको विगविगी छ  
'जिमजाने होइन सोम के हत्याहिंसा पढिरहेको !'  
यो कुरा स्वयंसिद्ध छः पृथ्वीमा शोषणको  
अन्त्य हुँदैन शोषणको रुपमात्र फेरिन्छ  
हे बरै झलकमान !  
कस्ले पो सोध्लिन् र खोई को--को  
के--के भन्लिन् ? ...
