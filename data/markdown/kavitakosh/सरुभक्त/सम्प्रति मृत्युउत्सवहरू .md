---
title: सम्प्रति मृत्युउत्सवहरू
author: सरुभक्त
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B0%E0%A5%81%E0%A4%AD%E0%A4%95%E0%A5%8D%E0%A4%A4
---

जिन्दगी  
एस--ट्रेभित्रका विद्रोहहरू  
ताप्केबाट उम्कन खोज्दा भुङ्ग्रोमा  
शुभ--साइत दुर्भाग्यहरूको  
च्याउको रुख चढदै  
गलगाँड सुन्दरीहरू रगतको नदीमा  
माछामार्दै छन्  
वन्दी प्रत्यक्षीकरण रिट: मिसिलविना  
औद्योगिक जोगीहरू सुरुङभित्र धरहराहरू  
उत्पादन गर्दैछन्  
अवशिष्ट गौरवगाथा : जाउँ वरु भाडाका  
टट्टु वनी विक्नलाई  
हामीसित देशमा वालसैन्य छँदैछ  
काञ्जीहाउस इफेक्ट : सन्निकट शनीका घेराहरू  
टेलिस्कोपमा आँखालाई हेर प्रत्यक्षकृत  
हुनेछन्-- अन्तरिक्ष गोरुगाईहरू  
ग्रामिण महाभारत : एउटा सिङ्गो जाती  
देश छोडेर कता जाँदैछ?  
सम्प्रति मृत्यु उत्सवहरूमा के जिन्दगीका  
भाउ लाइदैछन?  
जिन्दगीको हाटबजार : सस्ता बमहरू बिक्रीमा छन्  
के गर्ने, रानीपोखरीहरू देखिन्छन्  
आँसुपोखरीहरू देखिदैनन्  
द सेकेन्ड सेक्स -- भाइटल नापका विस्फोटनहरू  
किन एउटा सिङ्गो मानवमा  
गुणसुत्रहरूमा विभाजित छ?नकरा!  
कति 'बुद्ध! बुद्ध!' कराइरहेको  
आजभोलि बुद्धभन्दा कम्प्यूटरहरू  
ज्ञानी छन।
