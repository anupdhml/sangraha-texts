---
title: हङकङ पोखरा
author: सरुभक्त
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B0%E0%A5%81%E0%A4%AD%E0%A4%95%E0%A5%8D%E0%A4%A4
---

हिउँ त हैन फाप्रेको डङ्गुर  
माया भयो अमिलो अङ्गुर  
हङकङ पोखरा  
निर्मोही आफ्नो को छ र?  
बिदेसिनु लेखियो कर्मैमा  
भाला रोपी नबोल मर्मैमा  
जिउ त होइन ढुङ्गाको छपनी  
आँउला माया नमरे म पनि  
हङकङ पोखरा  
निर्मोही आफ्नो को छ र?  
भीरको सुरी भीरबाट सर्दैन  
जहाँ गए नि यो माया मर्दैन  
मन त हैन रुखको त्यो डाली  
माया तिमी रेशमी कि जाली  
हङकङ पोखरा  
निर्मोही आफ्नो को छ र?
