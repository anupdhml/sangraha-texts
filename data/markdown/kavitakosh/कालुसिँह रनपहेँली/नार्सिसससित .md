---
title: नार्सिसससित
author: कालुसिँह रनपहेँली
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%BE%E0%A4%B2%E0%A5%81%E0%A4%B8%E0%A4%BF%E0%A4%81%E0%A4%B9_%E0%A4%B0%E0%A4%A8%E0%A4%AA%E0%A4%B9%E0%A5%87%E0%A4%81%E0%A4%B2%E0%A5%80
---

१.  
समयको हावाले च्यातेको  
रूपको गुड्डी  
चाउरीका करङहरू देखाएर  
लर्किरहेछ अनुहारको रूखमा ।  
नार्सिसस,\*  
मेरो हातमा पनि छ  
फुटेको एउटा ऐना ।  
२.  
फूलका क्यारीहरू  
फूल--फूलका ऐनाहरू ।  
समय ढुङ्गाको घुयेँत्रो।  
क्षणभङ्गुरता ।  
आँखा चिम्म गर्छु---  
सुन्छु एउटा आवाज 'छर्लम्म ।'  
 नार्सिसस,  
मेरो हातमा पनि छ  
फुटेको एउटा ऐना ।  
३.  
उमेरको बोटमा  
बैँसका फूलहरू सुन्दर हल्लिइरहेछन्।  
हुरीका पाउहरू देखिँदै छन्  
दगुर्दै--दगुर्दै यतै आउँदै गरेका ।  
नार्सिसस,  
मेरो हातमा पनि छ  
फुटेको एउटा ऐना ।  
४.  
आम्मै। कति नुहेको  
कम्मरमा त्यो उमेर ।  
फुटेछ त्यहाँ  
वयको एउटा ऐना ।  
नार्सिसस,  
मेरो हातमा पनि छ  
फुटेको एउटा ऐना ।  
५.  
त...ल--तलबाट  
उठ्दै आइरहेका बादलहरूले  
हरे। छोप्न लागे गाउँ  
ढाक्न लागे घरहरू ।  
आउँदै छ, बादल आउँदै छ  
बर्सिनलाई फुटेर छर्लम्म ।  
नार्सिसस,  
मेरो हातमा पनि छ  
फुटेको एउटा ऐना ।  
६.  
बग्दै आइरहेको समयको पानी  
खोला बोटमा फुलेका  
फोका फूलहरू ।  
उठ्दै आएका  
फुट्दै गएका ।  
सुन्दर फिँज  
विसर्जित भइरहेका ।  
अहो।  
फुटेको पानीको स्वरूपमा  
जिन्दगीको काँच छर्लम्म ।  
नार्सिसस,  
मेरो हातमा पनि छ  
फुटेको एउटा ऐना ।
