---
title: केटो र निमपत्ती / जिन्दगीको चौरस्तामा
author: दिलमान राई 'चोट'
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A4%BF%E0%A4%B2%E0%A4%AE%E0%A4%BE%E0%A4%A8_%E0%A4%B0%E0%A4%BE%E0%A4%88_%27%E0%A4%9A%E0%A5%8B%E0%A4%9F%27
---

एकपल्ट फेरि हुरी चल्यो  
धेरै--धेरै पत्करहरू उडाएर  
कतै निर्माण सुरुआतको  
कतै बर्बाद विपदाको  
जिन्दगीको चौरस्तामा उभिएर  
मुसुमुसु हाँस्दैछ  
रूख निमपत्तीको।  
यो वसन्त पालुवा लाग्ने याम  
दुर्भाग्य । यही मौसम खडेरी आइदियो  
निकै--निकै माथि उठ्ने सपना  
डढेलोले निर्मम खाइदियो ।  
सेक्नसम्म सेक्यो धरतीलाई सूर्यले  
कालो माटो फाट्नसम्म फाट्यो गर्मीले  
त्यसैले, उराठिलो बबुलका रूखहरूदेखि तर्सिएर  
सबै निमपत्तीको फेदमा भेला हुन्छन्  
रमिता हेर्न, चाख लिन, सुस्ताउन ।  
अनि श्मशानको नीरवता चिर्दै  
एउटा कालो, तन्नेरी  
तर नाङ्गो केटो  
दिनभरि भौँतारिएर  
रात बिताउन आइपुग्छ  
केटो असाध्य मातेको छ आज भोकले  
अघाएर छेवैमा सुतिरहेको भुस्याहा कुकुरसँग  
ईष्र्यामा गनगनाउन लागेको छ--- त्यसैले।  
एक हूल जुलुस उसलाई कुल्चँदै जाइदिन्छ  
सरस्वतीपूजाको चन्दा माग्न निस्केका हुन्  
वा भोटको चिट्ठा हत्याउन  
केटालाई खुट्याउनै गाह्रो भइदिन्छ ।  
   
आँकुरादेखि टाकुरा फुल्दै फूल  
गलैँचादेखि फलैँचामा झर्दै फल  
कतै सुर्तीभन्दा खरो  
कतै मूर्तिभन्दा केही दरो  
हर्ष--विषादको लक्ष्मणरेखा नाघ्दै  
बितिदिन्छ पचासी साल ।  
भित्तामा झुन्डिएको 'दिल्ली सेट'  
निकै तात्तिन्जेल बज्यो  
खबरमा कम्पन थियो--- थर्कमान  
हानाहान र तानातानमा  
चरक्क चर्केर--- वर्तमान ।  
अँध्यारोमा नदेखिने  
तन्नेरी, कालोत र नाङ्गो केटो  
भोकले र रोगले रुँदै थियो  
हो, त्यस दिन जुन दिन  
युवा वर्ष घोषित भएथ्यो।  
आज निकै रौनक छाएको छ  
निमपत्तीको छातीमा  
एउटा छ्यासीको क्यालेन्डर  
पसलेले थापेको छ,  
बा--आमा भन्दै थिए  
नयाँ कपडा पहिरेर  
चोखो ह्दय लिएर  
नयाँ बिहानीको उज्यालोसँगसँगै  
गर्नुपर्छ स्वस्थ जीवनको शुभारम्भ ।  
यो छाती ताक्ने होइन  
छाती मिलाउने पर्व हो  
यो क्रान्तिको होइन  
शान्तिको वर्ष हो  
तर---  
केटाको भोको पेट बटारिन लाग्दा  
 एउटा आन्दोलनको जन्म हुँदै जान्छ  
उसका मुठ्ठीहरूमा  
अद्भुत शक्तिको बारुद भरिँदै  
अनि---  
एक अँगालो हुरी चल्नासाथ  
निमपत्तीका हाँगाहरू मच्चिन थाल्छन्  
जिन्दगीको चौरस्तामा उभिएर ।
