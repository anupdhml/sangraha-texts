---
title: चुप
author: बद्री पलिखे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AC%E0%A4%A6%E0%A5%8D%E0%A4%B0%E0%A5%80_%E0%A4%AA%E0%A4%B2%E0%A4%BF%E0%A4%96%E0%A5%87
---

पख ।  
नानु सुतेको छ  
हल्ला नगर--- चुप ।  
परीकथा, भूतप्रेत र दन्त्यकथा भन्दै  
थपथपाउँदै/गीत गुनगुनाउँदै  
लट्ठी र हाउगुजी देखाएर  
बल्ल--बल्ल नानुलाई सुताएकी छु,  
 न्यानो गरी थाङ्नामा सुतेको छ ।  
कोक्रो हल्लाउँदै/लहरी गाउँदै सुताएकी छु,  
सुत्न देऊ  
हल्ला नगर--- चुप ।  
ब्युँझियो भने रुन्छ/दुःख दिन्छ  
पँधेरो गएकी छैन  
छाक टार्न--- चामल पैँचो माग्नु छ ।  
रछ्यानमा छन्--- थाल--बटुका  
सबै जुठा छन्--- भ्याएकी छैन  
भोक टार्न--- बनिबुतो गर्न गएकी छैन ।  
धेरै कामधन्दा सिध्याउनु छ,  
घर लिप्नु छ/चुलो पोत्नु छ  
थुप्रै घरधन्दा थाती छ ।  
पख ।  
भर्खरै नानु सुतेको छ,  
हल्ला नगर--- चुप ।
