---
title: शब्दपीडा
author: विप्लव ढकाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%A2%E0%A4%95%E0%A4%BE%E0%A4%B2
---

...  
शब्दको भीरबाट लडिदिन्छु  
कि शब्दकै अग्निकुण्डमा हाम्फाल्छु !  
कि शब्दको तीरले घोचिन्छु  
कि शब्दकै तुइनमा झुण्डिएर  
तर्छु दुःखको कर्णाली !  
.....  
शब्दद्वारा कुटिएर मर्छु  
कि शब्दद्वारै टोकिन्छु, लुछिन्छु, चुँडिन्छु !  
कि शब्दकै तरबारमा  
रेटिदिन्छु विचारको गला !  
.....  
कविता जन्मिदैन भने के भो त ?  
कि म यो निर्मम शब्दब्रह्मको वध गर्छु  
कि शब्दको कालकूट पिएर  
शब्दकै समुद्रमा  
सुतिदिन्छु चिरकालसम्म ... !!  
.....
