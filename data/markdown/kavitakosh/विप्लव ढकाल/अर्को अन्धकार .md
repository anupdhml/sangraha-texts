---
title: अर्को अन्धकार
author: विप्लव ढकाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%A2%E0%A4%95%E0%A4%BE%E0%A4%B2
---

यो रात पनि त्यत्तिकै बित्यो  
बिहान अर्को अन्धकार सुरु हुन्छ ।  
तिनै आत्मघाती कविताहरू  
चन्द्रमा र नदीका आदिम एकालापहरू  
त्यही कुरूप शान्ति  
र कानुनको मुरलीबाट निस्केका दूषित बाफहरू ।  
त्यही विक्षिप्त घाम, त्यही ईश्वर,  
त्यही साइकल र त्यही भोक दोहोरिन्छ फेरि ।  
त्यही थकाइ, त्यही बन्दुक  
र त्यही सम्भोग दोहोरिन्छ फेरि ।  
कुकुर रोइरहेको निस्पट्ट अन्धकारमा  
त्यही मृत्यु दोहोरिन्छ फेरि ।  
यो रात पनि त्यत्तिकै बित्यो  
बिहान अर्को अन्धकार सुरु हुन्छ ।
