---
title: जलदेवीको गीत
author: विप्लव ढकाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%A2%E0%A4%95%E0%A4%BE%E0%A4%B2
---

रातभरि  
आँसुले नुहाइदिएर  
सुकिलो बनाएको जून  
कहाँ पुगिसक्यो !  
कोक्रोमा सुताएर  
तेल घसीघसी  
हुर्काएका ताराहरू  
कहाँ पुगिसके !  
बिहानै डोलीमा राखेर  
कलिलो बेहुलोजस्तो घामसँग  
अन्माएर पठाइदिएको  
माली चरो पनि  
कहाँ पुगिसक्यो !  
जलदेवी  
नदीको बगरमा उभिएर  
पानीले बगाइरहेको  
आफ्नो छाया हेरिरहेको छ !  
थाहै नपाई  
माटोमा झरिसकेछ  
शिरको गुलाफ !  
निभ्नै लागेछन्  
आँखाका जोरबत्तीहरू !  
ओहो ! कसरी यति धेरै  
चिरा परे अनुहारमा ?  
पानीले पखाल्दा पखाल्दै  
मेटिन लागेछ अनुहारको ज्योति !  
शरीरबाट चुँडिएर  
झर्नै लागेछन् हातहरू !  
झर्नै लागेछन् खुट्टाहरू !  
नदीको पल्लो किनारमा  
सुताएर आएकी थिई  
जूनकीरीजस्ती छोरीलाई  
थाहै नपाई  
शिरानीमा लुकिसकेछ  
हरियो सर्प !  
ढाकरमा नून  
र मट्टतिेल बोकेका  
अभागी भरियाहरू  
आज आउँछन् कि आउँदैनन् ?  
झोलामा सिन्की  
र चिउरा बोकेका  
गरिब बटुवाहरू  
आज आउँछन् कि आउँदैनन् ?  
कर्कटपाताको भारी  
र पानीको पाइप बोकेका  
थकित गाउँलेका लस्करहरू  
आज आउँछन् कि आउँदैनन् ?  
माथि पहाडबाट  
परालको भारी बोकेर  
बूढा गोरुहरूको बथान धपाउँदै  
तराई झरिरहेका खरितेहरू  
आज आउँछन् कि आउँदैनन् ?  
कतारको मरुभूमिमा  
ऊँट चराएर फर्किएका  
परदेशी छोराहरू  
आज आउँछन् कि आउँदैनन् ?  
मलेसियाको सडक बनाउँदा  
हात चुँडाएर फर्किएका  
यो देशका नौजवानहरू  
आज आउँछन् कि आउँदैनन् ?  
शरीरको रातो रगत  
पहेंलो बनिसकेपछि  
रगतकै टाटाले भिजेको  
पुरानो गुन्युँ लगाएर  
सिमाना पारिबाट फर्किएका चेलीहरू  
आज आउँछन् कि आउँदैनन् ?  
र भन्छन् कि भन्दैनन् उसलाई मझिनी !  
टाढा पुग्नु छ टाढा....  
पुग्नु छ सपनाको गाउँमा  
यो नदीजस्तो जिन्दगी  
तारिदेऊ न हामीलाई !  
कोही पनि आएनन्  
आज अबेरसम्म !  
हिजो त यही बाटो भएर  
केही राजाहरू  
जङ्गलबाट दरबारतिर गएका थिए  
र केही राजाहरू  
दरबारबाट जङ्गलतिर गएका थिए !  
भरभराउँदो जवानीजस्तै  
भरिएको थियो  
जलदेवीको डुङ्गाा  
तर आज  
ओहो ! फेरि कहाँ पहिरो गयो ?  
धमिलो बनिरहेको छ  
नदीको पानी !  
कहाँबाट बग्दै आइरहेका हुन्  
यी सिलबरका थालबटुकाहरू ?  
कहाँबाट बग्दै आइरहेका हुन्  
यी तीतेपातीले बारेका झुपडीहरू ?  
कहाँबाट बग्दै आइरहेका हुन्  
यी कोक्रोमा निदाएका नानीहरू ?  
आएनन्  
आज कोही पनि आएनन् !  
थकित बटुवाहरू आएनन् !  
हारेका परदेशीहरू आएनन् !  
रित्तै छन् गाउँका कोखहरू  
रित्तै छन् आमाका काखहरू !  
कोक्रोमा सुताएर  
तेल घसीघसी हुर्काएका  
जूनताराहरू पनि आज आएनन् !  
नदीको पल्लो किनारमा  
सुताएर् आएकी जूनकीरी पनि  
ब्यूँझिएर रोइसकेको होली !  
नदीको ओल्लो किनारमा  
जीवनजस्तै रित्तो डुङ्गामा बसेर  
जलदेवी  
पानीले बगाइरहेको
