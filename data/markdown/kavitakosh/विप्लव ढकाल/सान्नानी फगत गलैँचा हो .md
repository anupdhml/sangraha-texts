---
title: सान्नानी फगत गलैँचा हो
author: विप्लव ढकाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%A2%E0%A4%95%E0%A4%BE%E0%A4%B2
---

सिस्नुका हाँगाहरूमा  
काउछोको लहराले घाँटी बाँधेर  
घाम अहिले तुर्लुङ्ग झुन्डिएको छ  
र कुहिरोझैँ एउटा विषाक्त माकुरो  
पहाडबाट---  
बिस्तारै--बिस्तारै ओर्लिरहेको छ ।  
यसैले सान्नानी गलैँचा हो  
ऊ गलैँचा बुन्छे र घाममा सुकाउँछे  
सान्नानी फगत गलैँचा हो  
ऊ घाम बुन्छे र गलैँचामा सुताउँछे ।  
   
जिन्दगीकोहिउँदमा  
जब तुसारोका जङ्गलहरू उम्रिन्छन्  
सान्नानी बेगमबेली फूलका झाङबाट  
हाहाकार टिपेर फर्किन्छे।  
हरेक शिशिरपछि  
मनका फाँटहरूमा बुकी फुल्न नपाउँदै  
हतार--हतार वसन्तहरू भागिरहेछन्  
सान्नानी रोधीघरबाट  
सुनसान आकाश लिएर फर्किन्छे  
र साकेवाका प्रत्येक सिलीहरूमा  
झुमर र झिँझिया नृत्यका तलाउहरूमा  
कुमुदिनीका प्रेमपत्रहरू च्यातेर  
सान्नानी टुहुरीझैँ एकतमासले रोइरहन्छे ।  
काफलको उदास हाँगामा बसेर  
चरी --- 'काफल पाक्यो।' --- भन्छ  
सान्नानी काफलको फेदमुनि बसेर  
रात--रातभर रोइरहन्छे।  
रोइरहन्छे...  
किनभने सान्नानी फगत गलैँचा हो।  
र बूढो फेदाङ्वा---  
गलैँचामाथि सुतेर  
अहिले पुसको पहारिलो घाम तापिरहेको छ ।।
