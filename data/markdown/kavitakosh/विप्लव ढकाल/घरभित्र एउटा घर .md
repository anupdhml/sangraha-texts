---
title: घरभित्र एउटा घर
author: विप्लव ढकाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%A2%E0%A4%95%E0%A4%BE%E0%A4%B2
---

हाम्रो घर एउटै छ !  
यो घरको सुनको छानो एउटै छ  
हरियो आँगन एउटै छ, रङ्गीन फूलबारी एउटै छ  
तर बाबा र मामुले हेर्ने ऐनाहरु छुट्टै छन् !  
बाबा र मामु सुत्ने ओछ्यानहरु छुट्टै छन् !  
.......  
हाम्रो घरभित्र पस्ने बाटो पनि एउटै छ !  
त्यही बाटोमा हिँड्दै  
अफिसबाट आएर बाबा घरभित्र पस्दा  
मामु सधैँ घरबाहिर निस्किनुहुन्छ !  
मामुले भ¥याङ उक्लिँदै गर्दा  
बाबा त्यही भ¥याङका सिँढीहरु ओर्लिनुहुन्छ !  
.......  
'अब यो पुतली नखेल छोरी,  
योभन्दा राम्रो पुतली त म किनिदिन्छु'  
भन्नुहुन्छ मामु !  
'अब यो नाना नलगाऊ नानू,  
योभन्दा सुन्दर नाना त म किनिदिन्छु'  
भन्नुहुन्छ बाबा !!  
.......  
'तिम्री मामु--- मामु होइन,  
ऊ त रगत खाने किचकन्नी हो  
ऊसँग कहिल्यै नबोल्नू' भन्नुहुन्छ बाबा !  
'तिम्रो बाबा--- बाबा नै होइन,  
ऊ त मान्छे खाने सैतान हो  
ऊसँग कतै पनि नहिँड्नू' भन्नुहुन्छ मामु !  
.......  
तर मलाई मेरी मामु--- मामु जस्तै लाग्छ !  
मलाई मेरो बाबा पनि--- बाबा जस्तै लाग्छ !  
मलाई उहाँहरु दुवै जनाको उत्तिकै माया लाग्छ  
त्यसैले म यो भया¥ङको बीचमा  
सधैँ एक्लै उभिइरहन्छु !  
कि यही ढोकाको सँघारमा बसेर  
पुतलीको आँखामा हेरिरहन्छु !  
.......  
हाम्रो घरभित्र एउटा घर छ !  
यो घरमा--- मामुले किनेका पुतलीका नानाहरु  
एउटा अँध्यारो कुनामा फालिएका छन् !  
यो घरमा--- बाबाले किनिदिएका पुतलीहरु  
अर्को अँध्यारो कुनामा लुकेर रोइरहेका छन् !  
म पनि त पुतलीको आँखामा हेर्दै  
एक्लै एक्लै रोइरहेकी छु !  
.......  
हामीले रोएको आँसुको दहमा  
घरको छाया नै उल्टो छ निरा !  
हिमालको शिर नै उल्टो छ,  
आकाशको पैताला उल्टो छ !  
के बाबाले किनिदिएको पुतलीलाई  
मामुले किनिदिएको नाना लगाइदिन मिल्दैन ?
