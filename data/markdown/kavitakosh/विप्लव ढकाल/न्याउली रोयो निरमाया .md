---
title: न्याउली रोयो निरमाया
author: विप्लव ढकाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%A2%E0%A4%95%E0%A4%BE%E0%A4%B2
---

निधारको पसिना र आँखाको आँसु पुछिदिने  
मायालु बताससँग कुरा गर्दागर्दै,  
डोकामा आधा घाँस र आधा जीवनको भारी बोकेर  
कालीखोलाको अँध्यारो जङ्गलबाट उकालो चढ्दाचढ्दै,  
टिनिनि ... टिनिनि ...  
पोल्टोभित्र बज्न थाल्यो रिङटोन !  
ए निर्मली !  
झिक मोबाइल, क्याच्च थिच र 'हेलो' भन---  
मनमा यसरी काउकुती लाग्ने गरी  
फेरि यति चाँडै कसले ग¥यो होला यो फोन ?  
कि फेरि कुबेतको तेलखानीबाट  
'सञ्चै छ्यौ मेरी रानी ?' भन्नलाई  
आफ्नै मनको राजाले गरेको हुनुपर्छ यो कल !  
कि त चौकीबाट अन्तरे हल्दारले मिस कल दिएको हुनुपर्छ !  
कि काँसको फूल जस्ती आमाले माइती गाउँबाट  
'के खाइस् छोरी ?' भन्नलाई गरेको हुनुपर्छ !  
कि त्यही मोरो डाँडाघरे झिल्केले  
'निर्मली भाउजू, बाख्रा कता लाने ?' भन्नलाई गरेको हुनुपर्छ !  
टिनिनि ... टिनिनि...  
न्याउली रोयो निरमाया !  
नत्र किन यसरी बढ्छ यो मुटुको ढुकढुकी  
र घरीघरी बजिरहन्छ यति उराठ लाग्दो धुन ?  
लौ न ए निर्मली !  
आधा बाटो हिंड्न त अझै बाँकी छ !  
घरमा काल कुरेर एक्लै बसेकी छिन् बूढी बज्यै  
उनलाई च्याँख्ला पकाएर खुवाउन बाँकी छ !  
टाट्नामा बाख्राहरु सिलोक भनिरहेका होलान्  
तिनलाई खनिउँको डाली र पानी खुवाउन बाँकी छ !  
खोरमा संगिनी गाइरहेका कुखुराहरुलाई चारो दिन बाँकी छ !  
गोठमा बालुन खेलिरहेको भैंसीलाई कुँडो दिन बाँकी छ !  
पँधेरा जान बाँकी छ ! जाँतो घुमाउन बाँकी छ !  
सिन्दुर लाएको सत्ताइस दिनमै छोडी जाने निर्मोहीलाई  
पर्खी पर्खी बाँच्न अब सत्ताइस जुनी बाँकी छ !  
सपनाहरु सम्झिएर सास फेर्न बाँकी छ !  
मोबाइलको ब्यालेन्स त सकिन्छ चाँडै---  
तर कति लामो हो यो जिन्दगी ? कति लामो हो ?  
रात कहिल्यै सकिंदैन ! दिन कहिल्यै सकिंदैन ! !  
सपनामा आफ्नै गोठको भैंसी फुकेर जीउभरि नाचिरहन्छ !  
झ्यालमा हल्दार जस्तो बिरालो आउँछ र मिस कल हानिरहन्छ !  
यो दशैंमा लुङ्गी किन्छ्यौ कि सारी ?  
इस्कुसको झ्याङमा लुकेर त्यही पापी झिल्केले बारम्बार सोधिरहन्छ !  
आफ्नै हाँगाको लौरो टेकेर टुकुटुकु हिंड्छन् रुखहरु !  
सुनाखरीले आफ्नो चुल्ठोमा आफैं सिउरिन्छ फूल !  
आफू नाच्नका लागि आफैं गीत गाउँछ मालीचरो !  
तर निर्मली ! कहाँ हरायो इन्द्रेणीको आधा चक्का ?  
रात कहिल्यै सकिंदैन ! दिन कहिल्यै सकिंदैन ! !  
टिनिनि ... टिनिनि ...  
न्याउली रोयो निरमाया !  
झिक मोबाइल, क्याच्च थिच र 'हेलो' भन---  
मनमा यसरी डढेलो लाग्ने गरी  
फेरि यति चाँडै कसले ग¥यो होला यो फोन ?
