---
title: बोको
author: विप्लव ढकाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%A2%E0%A4%95%E0%A4%BE%E0%A4%B2
---

केही थाहा नपाए जस्तो गरेर  
यताउता पल्याकपुलुक हेर्दै  
महिला शौचालयभित्र पस्छ साला !  
र भित्तामा  
आफ्नै लिङ्गको चित्र बनाएर  
चोरबिरालो झैँ  
चुपचाप बाहिर निस्किन्छ !  
यति साइको छ यो बोको !  
संविधानसभाका पर्खालहरुमा  
कि गल्र्स होस्टेलको  
ढोकैमा गएर पिसाब फेरिदिन्छ !  
'धुम्रपान निषेध' लेखिएको  
ब्यानरमुनि बसेर  
सुइँ सुइँ उडाइदिन्छ  
धूवाँको चङ्ग !  
कि जूवाघरमा हिँडेका  
युवतीहरुलाई सिटी बजाउँछ  
र 'आइ लभ यु' लेख्दै हिँड्छ  
सडकको शिरमा !  
यति विकृत छ साला !  
आफैसँग हार्दा हार्दा  
केही नलागेपछि  
कि साप्ताहिक अखबारका युवतीहरुको  
कागजको पेन्टी  
र बिकिनी च्यातिदिन्छ  
कि आफ्नै पेन्टको देब्रे खल्तीमा  
सुटुक्क हात छिराउँछ  
र खेलाउन थाल्छ जीवनको सिक्का !  
तराईका मधिसेहरुलाई हप्काई हप्काई  
सुनजस्ता सुन्तलाहरु खोसेर खाइदिन्छ !  
कि पहाडका बाहुनहरुको टुपीमा  
सुटुक्क झुन्ड्याइदिन्छ  
कागजको पुच्छर !  
कसैलाई छोडेन यसले  
महिला, पुरुष वा समलिङ्गी भन्दैन !  
कालो, गोरो वा रङ्गभेद विरोधी भन्दैन !  
आदिवासी, जनजाति केही भन्दैन !  
सरकार भन्दैन, विद्रोही भन्दैन !  
कि हातमा एसिडको बोतल बोकेर  
भ¥याङको अन्तिम खुट्किलोमा बस्छ  
र मिनिस्कर्ट लगाएर माथि उक्लिने  
युवतीहरुलाई चिहाएर हेर्छ !  
साला पागल !  
कि हिउँमा मुती मुती  
एउटै हरफमा लेखिदिन्छ---  
आफ्नी भूतपूर्व प्रेमिका  
र सरकारको नाम !  
किनभने ऊ  
सरकारदेखि डराउँदैन  
नेता, पत्रकार  
र पुलिसदेखि डराउँदैन  
लाज सरम केही छैन  
कानुनको डर छैन  
'यो पशुको राज्य हो'  
भन्दै हिँड्छ साला !  
सरकारलाई  
'जनावरको साथी' भन्दै हिँड्छ !  
कि खटिरै खटिरा भएको  
कुनै रोगी भैँसीको मः मः खाएर  
कि त कुनै युवाकविजस्ता  
सहस्र झिँगाहरुले फुल पारेको  
बासी पाउरोटी  
र फिक्का चिया खाएर  
ऊ आफूलाई मनपर्ने नारा लगाउन  
बिहानै सडकमा उत्रिन्छ  
र बेलुकी कुनै  
सस्तो भट्टी पसलमा पसेर  
पुराना चप्पल,  
मोजा र सेफ्टीप्याडहरु  
उसिनेर बनाएको लोकल रक्सी पिएर  
गड्यौलाझैँ घस्रिँदै  
घरमा फर्किन्छ  
र देश जस्ती आमालाई पिट्न थाल्छ !  
साला !  
युगौँदेखि यो बोकाले  
यसरी नै रुवाएको छ इतिहासलाई !
