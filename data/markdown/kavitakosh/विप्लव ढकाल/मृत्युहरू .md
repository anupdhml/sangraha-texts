---
title: मृत्युहरू
author: विप्लव ढकाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%A2%E0%A4%95%E0%A4%BE%E0%A4%B2
---

पार्कमा बसेर  
घाम तप्दै  
रूँदै  
बदाम खाँदै  
मरिरहेको छ  
तिम्रो कायर बाबु !  
सोध उसलाई  
ऊ किन जुलुसमा जाँदैन ?  
जंगलमा  
घाँस र दाउराको भारी  
उठाउन नसकी  
गोबरमा मुख जोतेर  
मरिरहेकी छ  
तिम्री वृद्ध र रोगी आमा !  
सोध उसलाई  
ऊ किन सडकमा आउँदिन ?  
साँढेजस्तो  
तिम्रो भुसतिघ्रे भाइ  
जाँघभित्र जिब्रो राखेर  
थुतुनाले  
भुत्लाहरू पन्छाउँदै  
मरिरहेको छ !  
सोध उसलाई  
ऊ किन ब्युँझन चाहँदैन ?  
पुतलीजस्ती  
तिम्री तरूनी बहिनी  
रातदिन  
आफ्नो छाती, चाक  
नाइटो र तिघ्राहरू  
सुमसुम्याउँदै मरिरहेकी छ !  
सोध उसलाई  
ऊ किन बाँच्न चाहँदिन ?  
परिवारका  
सबै सदस्यहरू  
आआफ्नै शैलीमा  
मरिरहेछन् !  
र सडकमा  
बन्दुकको अगाडि उभिएर  
राज्यसँग निहुँ खोज्दै छौ ?
