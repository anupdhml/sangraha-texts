---
title: भ्यागुताको बिहे
author: विप्लव ढकाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%A2%E0%A4%95%E0%A4%BE%E0%A4%B2
---

हतार छ मलाई आज  
भ्यागुताको बिहेमा जन्त जानु छ !  
...  
सिमसारमा बजिरहेको होला नौमती बाजा !  
शिरमा बाबरी फूलको मुकुट लगाएर  
पाल्कीमा चढिसके होलान् दुलाहा राजा !  
जलकुम्भी झारको गुन्द्रीमा बसेर  
जुहारी खेलिरहेका होलान् आदिवासी चराहरू !  
छमछम बजाउँदै भुइँफूलको पाउजु  
उडिसके होलान् लोकन्ती भँवरा !  
हिलोमा 'ट्यार्र ! ... ट्यार्र !!' मङ्गल गीत गाउँदै  
सङ्गीतका राजकुमारीहरूले  
बोकिसके होलान् सगुनको थाली !  
हे गाइने किरा !  
अँधेरी खोलामा जानु छ मैले, सिमसारतिर जानु छ  
हतार छ मलाई आज  
भ्यागुताको बिहेमा जन्त जानु छ !  
...  
म एउटा बूढो शङ्खे किरा  
अहिलेसम्म बाटोमै घस्रिरहेको छु !  
मेरो वरिपरि बसेर रोइरहेका छन् धानचरीहरू !  
बाटो छेकेर उनीहरू प्रश्न गर्छन् मलाई---  
'हामीले त रोपेका थियौँ कलकलाउँदो धानको बोट  
तर आज खेतमा कसरी फल्यो प्लास्टिकको चामल ?  
गोठमा भैँसी दुहुन गएकी थिइन् राजमती  
तर आज बाल्टीमा कसरी भरियो कोकाकोलाको झोल ?  
काउलीको फूलमा बसेको माहुरी पातमाथि झर्छ किन ?  
निधारबाट पसिना खस्दा दुबोको मुना मर्छ किन ?'  
हे दमाईं किरा !  
गैरी खेतमा जानु छ मैले, तालतलैया जानु छ  
हतार छ मलाई आज  
भ्यागुताको बिहेमा जन्त जानु छ !  
...  
बारीभरि लटरम्म फलेका छन् चाउचाउका प्याकेटहरू  
जङ्गलमा किन दुश्मनहरू रोइरहेछन् ?  
चिम्सा आँखाहरू रोइरहेछन् कतै, चुच्चा नाकहरू रोइरहेछन् !  
अङ्गोछा खोलेर रोइरहेछन् कोही, टोपी झिकेर रोइरहेछन् !  
उनीहरूको आँसुमा भरिएको छ साइनाइड  
उनीहरूको शरीरबाट झरिरहेको छ अजिनोमोतो !  
गोजीमा नागरिकता जस्तो सुसाइड नोट बोकेर  
सिमाना काटी कहाँ हराए तिनका सन्ततिहरू ?  
जलकुम्भीको आहालभित्र--- को गर्दै छ भातको राजनीति ?  
साइत नबिगार भन्छु--- सुन्दै सुन्दैनन् उनीहरू  
हे फकिरा !  
लेकैको कानेमा जानु छ मैले, औलाको मानेमा जानु छ  
हतार छ मलाई आज  
भ्यागुताको बिहेमा जन्त जानु छ !
