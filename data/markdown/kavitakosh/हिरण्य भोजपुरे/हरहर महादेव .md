---
title: हरहर महादेव
author: हिरण्य भोजपुरे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A4%BF%E0%A4%B0%E0%A4%A3%E0%A5%8D%E0%A4%AF_%E0%A4%AD%E0%A5%8B%E0%A4%9C%E0%A4%AA%E0%A5%81%E0%A4%B0%E0%A5%87
---

हरहर महादेव पानी दे  
यतिले पुगेन अली थपिदे  
खरानीको डल्लो कति साह्रो  
महादेवअलाई पानी दिन कति गाह्रो ।  
आँत सुकेका धेरै-धेरै स्वरहरु  
शून्य-शून्य आकाश हेर्दै  
भोक चिच्याइरहेछन्  
भोक लाग्यो खाना दे  
तिर्खा लाग्यो पानी दे  
हामीले पनि त बाँच्नुपर्छ  
बास बस्न छाप्रो दे ।  
भोकको लावा भोकेर  
स्वरहरु डाँडान दन्किरहेछन्  
सुकेका बाँसहरु बलेको आवाज  
ज्वालामुखी बनेर लावा पोखिरहेछन्  
भोक लाग्यो खाना दे  
तिर्खा लाग्यो पानी दे  
हामीले पनि त बाँच्नुपर्छ  
बास बस्न छाप्रो दे ।
