---
title: बहादुरशाहको आखिरी तरङ्ग
author: नयराज पन्त
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%AF%E0%A4%B0%E0%A4%BE%E0%A4%9C_%E0%A4%AA%E0%A4%A8%E0%A5%8D%E0%A4%A4
---

कुन तवर त आफ्ना भूपको देश बढ्ला  
सकल निज प्रजामा सौख्यले वास गर्ला ।  
यति दिन तक सोझो चित्तले ज्यान फाली  
हरघडि म त लिन्थे चिन्तना यत्ति खालि ।। १  
प्रतिदिन सय छोडी गेहको सौख्य-वास  
हरघडि म रहन्थें भूपकै आसपास ।  
विविध विषय खोली चार विद्याहरुको  
उनकन मत गर्थे शिक्षण जो बुझेको ।। २  
शिशु सुतकन छोडी देश पारी निराश  
अमरझट भएथ्यो दाइको स्वर्गवास ।  
जतनसँग सबै यो राज्यमारा सह्यारी  
यति दिनतक मैले नै दिएँथें चलाई ।। ३  
निज मतिबलले नै जान्हवीसम्मका ती  
मुलुक पनि बढाएँ देशमा शान्ति राखी ।  
अब सितिमिति कोही खोज्न सक्तैन जोरी  
दिनहुँ सब हुँदाछन् मित्रझैं पूर्व वैरी ।। ४  
बलजफत गरी यो देश हाम्रो उखाड्न  
भरसक त गरेथ्यो चीनले खूब यत्न ।  
मिलीमिलि खुकुरीको हेर्न हाम्रो नसक्ता  
अब त उ पनि लाग्यो गर्न मैत्री-व्यवस्था ।। ५  
अलिक अलिक सर्दैं प्रौढ साम्राज्य बन्न  
यस विधिसंग गर्थ्यो धीर नेपाल यत्न ।  
तर हतविधिले हा ! खेल खेल्यो विभिन्न  
अब त कठिन पर्ला जो भएको त थाम्न ।। ६  
अपठित शठको नै दोस्त खासा बनेर  
नव नव रमणीका नेत्रमा लोभिएर ।  
नरपति जति हिंड्छन् उत्ति यो लोक रुन्छ  
प्रतिविपल यसैले छाति मेरो चिरिन्छ ।। ७  
निशि दिन त बुबाले कष्टमै जेलिएर  
तल अझ तल भित्री नीतिमा नै डुबेर ।  
जिउ निफर गराई देश पारी बलीयो  
तन मन धनले यो राज्य जोड्नै भएथ्यो ।। ८  
कुलततिर नलागून् भुप औ भारदार  
अनि मिहिनत जाने छैन मेरो त खेर ।  
जिउ असक हुँदाको तातको यो कुराले  
अझ पनि मुटुमा लौ छेड्छ तीखो सियाले ।। ९  
बलजफत गरी यो व्यर्थ अन्याय घोर  
नृपति मकन दिन्छन् दुःख जो बार बार ।  
प्रतिफल उसका यै जन्ममा वा पछाडि  
उनकन नपरास् है भोग्नलाई कदापि ।। १०  
वरिपरि अब मेरो छैन कोही सहारा  
पशुपति अब तिम्रो पाउ नै भो सहारा ।  
जनी गर यति मेरा भूपको बुद्धि सप्रवस्  
अति प्रबल भई यो देशले फुल्न पाओस् ।। ११  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
