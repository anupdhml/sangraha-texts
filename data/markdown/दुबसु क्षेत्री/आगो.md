---
title: आगो
author: दुबसु क्षेत्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%81%E0%A4%AC%E0%A4%B8%E0%A5%81_%E0%A4%95%E0%A5%8D%E0%A4%B7%E0%A5%87%E0%A4%A4%E0%A5%8D%E0%A4%B0%E0%A5%80
---

आगो अचेल आफ्नै पीरले रुन्छ  
आगो अचेल आफ्नै डरले हुन्छ  
तिमी कोइला कोट्ट्याएर हेर  
समिधा पल्ट्याएर हेर, डढेलो उचालेर हेर  
आगो आँसु खसाली-खसाली रुन्छ  
जति आँसु खसालेर रुन्छ आगो  
आगोमा उति ज्वाला दन्कन्छ  
मानवता  
कहिले ग्यासच्याम्बरको आगोमा डढेको छ  
मानवता  
कहिले हिरोसिमाको ज्वालामुखीमा बलेको छ  
मानव  
कहिले काबुलको अग्निकुण्डमा  
कहिले हर्जगोबिनाको रक्तकुण्डमा जलेको छ  
देख्तादेख्तै बर्लिनको पर्खाल र  
हस्तिनापुरको मिनार ढलेको छ  
आगोलाई मान्छेको कथा पनि थाहा छ  
आगोलाई मान्छेको व्यथा पनि थाहा छ  
घरीघरी धारे हात पारेर  
प्रमिथसलाई सराप्छ आगो  
घरीघरी हिक्का काढेर  
छाती पिटीपिटी रुन्छ आगो  
आगोको पनि मन हुन्छ, मुटु हुन्छ  
आगोको पनि मन दुख्छ, मुटु दुख्छ  
तिमीले देखेका छैनौ र मात्र  
आगोको पनि बिझिरहने घाउ छ  
आगोको पनि बल्झिरहने घाउ छ  
घरी त्यसै घाउमा नुनचुक छर्केर  
घरी त्यही पाप्रा बसिसकेको घाउ कोट्ट्याएर  
आगो अचेल सधैँ रुन्छ  
आगो अचेल आफ्नै डरले रुन्छ  
आगो अचेल आफ्नै पीरले रुन्छ  
आगो अचेल एकान्तमा सधैँ रुन्छ ।  
साझा पुरस्कार प्राप्त कवितासंग्रह \\'अश्वमेध यज्ञका घोडाहरू\\'को \\'निमानवीयताविरुद्धको युद्ध र अश्वमेध यज्ञका घोडाहरू\\' भागबाट
