---
title: नयाँ नायिका
author: कञ्चन पुडासैनी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A4%9E%E0%A5%8D%E0%A4%9A%E0%A4%A8_%E0%A4%AA%E0%A5%81%E0%A4%A1%E0%A4%BE%E0%A4%B8%E0%A5%88%E0%A4%A8%E0%A5%80
---

उपमा पनि हिँडिछ  
उपमा उसको नाउँ थियो  
तर, यस शब्दले  
उसको आकारप्रकार ल्यायो  
आँखासहित अनुहार ल्यायो  
नत्र यसको कुनै मानमहिमा हुँदैनथ्यो  
मानौँ सुने न जानेको कोही परदेशी शब्द  
जसको कुनै नागरिकता छैन र  
कुनै माइती-मावली छैन  
गोठ छैन, हवेली छैनन्  
सहचर छैन, सहेली छैनन् ।  
किन्तु उसको नाउँ अहिले  
सशरीर ऊ बनी उभिन आयो  
जो भर्खरै चियाउन पो लागेकी थिई र  
मुस्कुराएर पनि भागेकी थिई  
ऊ अवश्य नै त्यति छिप्पिएकी थिइन है  
तर, हिजो ऊ कसैसँग उडिछ  
सायद भित्रभित्रै बढिछ ।
