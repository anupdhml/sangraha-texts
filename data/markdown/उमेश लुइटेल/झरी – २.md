---
title: झरी – २
author: उमेश लुइटेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B2%E0%A5%81%E0%A4%87%E0%A4%9F%E0%A5%87%E0%A4%B2
---

झरी नपर्थ्यो त  
म एक्लो हुन्थेँ ।  
झरीले रूझाउँछ मलाई  
चुकचुकाउँछौ तिमेरू  
र सम्झाउँछौ आफ्ना नानीहरूलाई  
त्यो दुखीयारी मनुवा भिजे जस्तै भिज्नु हुँदैन ।  
म दृष्टान्तै सही  
यद्यपि बुझ्छौ के  
झरीसँगै म हिँड्छु  
र तिमेरू निथ्रुक्क भिज्नु र काँप्नुको पीडा अनुभूत गर्छौ ।  
यो दूर सद्भाव हेरेर खुसी हुन्छुु  
बरन्डाबाट बर्सिरहेका  
तिमेरका सहानुभूतिका नजरका कारण  
म मान्छेकै बस्तीमा छु जस्तो लाग्छ ।  
तर बिन्ती छ  
सम्झाइदेऊ भर्भराउँदा ती नानीहरूलाई  
कि छानुहीनहरू मात्र झरीमा बेपर्वाह भिज्छन् ।  
यथार्थत: तिमेरूसँग होइन  
उनीहरूप्रति मेरो आशा अझै जीवितै छ ।
