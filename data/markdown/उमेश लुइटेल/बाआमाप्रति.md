---
title: बाआमाप्रति
author: उमेश लुइटेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B2%E0%A5%81%E0%A4%87%E0%A4%9F%E0%A5%87%E0%A4%B2
---

जसका सान्निध्यले पूर्ण र सुरक्षित तुल्याउँछ  
ममतामयी आलिङ्गनले पीडादायी घाउ दुख्न बिर्सिन्छ  
रूवाइ एकाएक हर्षमा अनूदित हुन्छ  
सूर्य चट्टान फोरेर झुल्किन्छ  
उष्णता आर्दता बनेर छरिन्छ ।  
जसले खुरूखुरू कष्टका मुस्ला सहिरहन्छन्  
यद्यपि ओठमा रश्मिका नवजात मुस्कान देखाउँछन्  
र क्षणक्षण भावनाको महलमा राखेर  
प्रेमको च्यादर ओढाइरहन्छन् ।  
जो आफू दुर्बलिएर ममत्वको रहस्यमय क्षितिज कोर्छन्  
तृणजडित प्यारो घरमा  
मलाई नै खुवाउन र काखमा सुताउन उद्दत रहिरहन्छन्  
तिनै मेरो ऐश्वर्य  
मेरा बाआमाका साथ रहेर  
तिनैको आशीर्वादमा स्पन्दित हुँदै  
प्राप्तिको शिखर स्पर्श गर्न अनवरत हिँडिरहेछु ।
