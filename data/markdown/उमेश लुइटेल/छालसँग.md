---
title: छालसँग
author: उमेश लुइटेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B2%E0%A5%81%E0%A4%87%E0%A4%9F%E0%A5%87%E0%A4%B2
---

संसार फाँडूला झैं गरेर छालहरू उर्लिरहेछन्  
उन्मत्तिएर चिथोर्दै किनारलाई कमजोर र विरूप बनाइरहेछन् ।  
उता किनारमै उभिएर कविहरू  
छाललाई बिम्ब र प्रतीकमा उनिरहेछन् ।  
प्रेमिल संसारको कल्पनामा मग्न जोडीहरू  
छालको हिर्काइले दुई वदन एक हुने  
समय पर्खिरहेछन् ।  
पौडीवाजहरू छालले उछिट्टयाएको पानीका थोपालाई  
आफ्नो शरीरमा स्पर्श गराइरहेछन् ।  
यो कस्तोअचम्म !  
सदियौंदेखि यि पात्रहरू छालसँग मात्र रमिरहेछन् ।  
ति किनार र पानीमुनिको भाग गुमनाम छन्  
किनकी उनीहरू इमान्दारिताको मेडल भिरेर  
कर्तव्यपथमा अडिग रहँदै  
चुपचाप नदी बगाइरहन्छन्  
नदी बोकिरहन्छन् ।
