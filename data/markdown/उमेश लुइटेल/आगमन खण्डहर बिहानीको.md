---
title: आगमन खण्डहर बिहानीको
author: उमेश लुइटेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B2%E0%A5%81%E0%A4%87%E0%A4%9F%E0%A5%87%E0%A4%B2
---

सूर्योदयसँगै मानव खप्परहरु  
पिरामिड भएर बसेपछि अखबारका हेडलाइनहरुमा  
यतिखेर त्रासदीय मास्टर प्लानहरु  
अनुमोदन भइरहेछन् मानव बस्तीभित्र ।  
मृत्युका फेहरिस्तहरुको पार्सल बोकेर मान्छेहरु  
रिहर्सलमा व्यस्त छन्  
प्रादुर्भाव गराउन  
सुन्दर भूमिबीच रेगिस्तानको ।  
मुहूर्तमुहूर्त मुटुमा अत्यास धड्काएर  
मानवताको शिविरमा मानवतामा नै भष्मीभूत भएपछि  
मान्छेहरु आफ्ना समवेत निश्चेष्ट स्वरहरुलार्इ  
बाटोको बुङबुङ्ती धूलो झैँ उडाउँदै  
विवश पर्खिरहन्छन्  
नेपथ्यमा गुञ्जिने एउटा अर्को चिच्याहट ।  
अचानक सडकमा  
एक हूल मलामी निस्कन्छन् ।  
   
चौरस्तामा कोणसभा  
हरिताल परेका प्रेसविज्ञप्तिहरुमा  
समवेदनाका दुर्दान्त स्वरहरु ।  
यसरी नै सधैँसधैँ रातको निस्तब्धतामा  
छरपस्टिन्छन् व्यष्टिव्यष्टि अङ्गहरु  
समष्टि शरीरबाट यत्रतत्र ।  
क्रुरताका तस्बीर पुजेर  
अतृप्तिको शङ्खनादमा वाफिएका मान्छेहरु  
मान्छेको बस्तीभित्र  
भोलिको बिहानीसँगै मान्छेहरु खोज्नेछन्  
तर त्यहाँ मात्र अवसानका अस्थिहरु भेटिनेछन् ।  
उफ् !  
यस बेला कलम स्तब्ध छ  
अमूर्त छन् समाधानहरु ।  
म लुम्बिनी खोजिरहेछु  
गान्धीका शब्दहरु जपिरहेछु  
केवल बुद्ध सम्झिरहेछु ।
