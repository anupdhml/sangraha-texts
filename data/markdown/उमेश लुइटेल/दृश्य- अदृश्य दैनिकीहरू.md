---
title: दृश्य- अदृश्य दैनिकीहरू
author: उमेश लुइटेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B2%E0%A5%81%E0%A4%87%E0%A4%9F%E0%A5%87%E0%A4%B2
---

मनभरि बाढी र हुरी बोकेर उमेश लुइटेल  
फुटेका नाङ्गा कुर्कुच्चाहरु  
सर्वदा उकाली ओराली हिँड्नुको विवशतामा  
विस्मित भइरहन्छन्  
मूर्च्छित समयका टट्याउने पलहरुको समाप्तिको आशामा ।  
आँसुले लिलाम गरेका आँखामा  
रोमाञ्चकताका परिदृश्यहरु अन्तै कतै निर्वासित छन् आज  
खडेरी परेका रहहरु सक्षम छैनन्  
आमरण सुरम्यता दिन ।  
आभिजात्य दिनचर्याका चाहहरु केवल जलविन्दु हुन्  
जो कहिले साकार हुन सक्दैनन्  
त्यसैले जिन्दगी खरानी सरह भएको छ  
खरानीमा कुन प्राप्तिको प्रतिबिम्ब भेट्न सकिन्छ र  ?  
चैते डढेलो लागेको भाग्यमा  
थोत्रिएको भोटो  
आफ्नै छायाजस्तै हरपलको साथी छ  
थकाइ मेटाएर आश्रयको अन्तर्बोध गरार्इ  
हरक्षण अभ्युत्थानार्थ सजग  
त्यही छाप्रो नै अजरामर, अमिट वरदान छ ।  
सिस्नुको खोलेमा  
जिन्दगीका छायाचित्रहरु देख्दैनन् कसैले  
सुमधुरताको अनावरण गर्दैनन् अरु मनहरु  
उराठ बगरमाझ एक्लिनुको पीडामा  
टाउकाहरु अविरल नाम्ला बोकिरहन्छन् ।  
सौम्यता र आशाका स्तम्भहरु ढलिसके  
तैपनि आजलार्इ नै निरन्तरता दिइरहनेछन्  
निरन्तर आउने भोलिहरुले  
र कोरिँदैन योजनामा आजको स्केच कहिल्यै पनि ।
