---
title: कट्टेल सर तपाइँ गल्ती पढाउनुहुन्छ
author: उमेश लुइटेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B2%E0%A5%81%E0%A4%87%E0%A4%9F%E0%A5%87%E0%A4%B2
---

कालो बादलले आकाश ढाकिरहँदा पनि  
चम्किरहने तपाईँको सूर्य  
खै ! आजसम्म उदाएन ।  
जिन्दगी, औँसी / पूर्णिमा  
उकाली / ओराली हो ।  
यसरी नै तपाईँ स्नातक महरुलाई  
परिभाषा दिनुहुन्थ्यो जिन्दगीको ।  
तर सर अहिले जिन्दगीहरु अवरोहको अवरोह नै छन्  
औँसी नै औँसीको ढाकर बोक्दै  
ओराली लाग्दैछन् ।  
सर , यसबेला म अतीत सम्झिरहेछु  
तपाईँका आशा र प्राप्तिका आदर्शमय लेक्चरहरु गुनिरहेछु  
र दिग्भ्रमित हुँदै  
तपाईँको डिग्रीमा अविश्वासको कालो बार्निस पोतेर भन्दै छु  
यतिखेर निराशा उदाएको छ  
आशा पूर्णतया अस्ताएको छ ।  
तपाईँ आफैँ ब्रम्हाण्ड भएर पनि  
जीवनका स्वप्निल रहरहरुलाई  
चकको धूलोमा उल्थ्याउनुको नियति चपाउँदै  
डस्टरले मेटिएको पीडित शब्द झैँ हुनुहुन्थ्यो सायद ।  
अफसोच छ सर  
निष्ठाको नदीमा वेगिलो छालले खिएर पढाउनुहुन्थ्यो रछ तपाईँ  
अहिले ती पढाइ र उपदेशहरु  
निस्तत्वको प्लाष्टिक सर्जरी गरेर आफूलाई  
हुँकार्दैछन् कट्टेलसरहरुलाई ।  
त्यसैले सक्नुहुन्छ भने कट्टेलसरहरु  
जिन्दगीको परिभाषा बदल्नुस्  
प्रशोधन गर्नुस् आदर्शका वाक्यहरु  
अहिले तपाईँहरुको योग्यतामा प्रश्नचिन्ह लाउँदै  
लामबद्ध छन् धेरै स्नातकहरु ।
