---
title: नदीभित्र आगो
author: उमेश लुइटेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%89%E0%A4%AE%E0%A5%87%E0%A4%B6_%E0%A4%B2%E0%A5%81%E0%A4%87%E0%A4%9F%E0%A5%87%E0%A4%B2
---

म अस्वाभाविक, असामान्य  
कोमाटोग्राफीको अभावले छुट्टिन नसकेको एक रङ ।  
मेरो आकाश शब्द बर्साउँछ  
धरातल बिम्ब उमार्छ  
मिथकहरु जब्बर रात उधारेर  
फूर्तिला झिसमिसे झुल्काउँछन्  
यद्यपि म अनुभूत गर्छु आफूलार्इ  
छालले हिर्काएको किनारमा रुपान्तरित भइरहेको ।  
अनिर्णीत आवश्यकताहरुको माला पहिरिँदै  
यहाँ जिन्दगीको दियो धिपधिप छ  
यस बेलै भोक पनि सुतुरमुर्ग प्रतीत हुन्छ  
अपसोच ! भावना वर्तन बन्न सक्तैन  
भोजन हुन सक्तैन  
तर पनि मित्र ! म त्यस्तो स्पर्श दिनेछु  
जस्तो, मरुभूमिमा चिसो बतासले देओस्  
पिडादायी घाउमा मल्हमले देओस् ।  
तिमी अर्धनग्न नाच्दै पुलकित हुन्छौ  
म पातमा टल्किरहेको शीत हेरेर पुलकित हुन्छु  
हामीमा फरक यत्ति हो  
तिमी यन्त्रवत् चल्छौ मदिरालयमा  
र नङ्ग्य्राइरहन्छौ सभ्यतालार्इ  
म धुमधुमती कविता खोप्छु  
त्यस्तो परिवर्तनका लागि  
जस्तो, पानी बर्सनासाथ खडेरी बिलाउँछ  
बादल फाट्नासाथ आकाश उज्यालिन्छ ।  
बादल आकाशमा तैरिएसरी  
यस बेला म भरियाको पीडामा तैरिरहेछु  
उता तिमी उपेक्षाका तरबार चम्काउँदै  
टुक्रयाइरहेछौ कलमलार्इ  
त्यसैले होशियार मित्र !  
अहिले मेरो कविताको नदीमा आगो बगिरहेछ ।
