---
title: किसानको रहर
author: दैवज्ञराज न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%88%E0%A4%B5%E0%A4%9C%E0%A5%8D%E0%A4%9E%E0%A4%B0%E0%A4%BE%E0%A4%9C_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

सानो छ खेत सानो छ बारी सानै छ जहान  
नगरी काम पुग्दैन खान साझ र बिहान  
बिहानपख झुल्किनछ घाम देउराली पाखामा  
आसरे गीत घन्किनछ अनि सुरिलो भाकामा  
काँधको शोभा हलो र जुवा हातमा कोदाली  
जीवन धान्नु गर्नु नै पर्ने उकाली ओराली  
छुपु र छुपु हिलोमा धान रोपेर छोडौंला  
बनाई कुलो लगाई पानी आएर गोडौंला  
भनेर सानी पटुकी रातो बाँधेर झरेकी  
धमिलो खोला बाढीले होला कसरी तरेकी ?  
गालामा साना पसिना दाना मोती झैं खुलेकी  
घाम र पानी भोक र तिर्खा कसरी भुलेकी  
सुसेली हाली बयेली खेल्छ बतास रातमा  
जूनले पोख्छ शीतका थोपा धानका पातमा  
सूनौला बाला झुलेर होला भूईंलाई छोएको  
फलेको हाँगो कहिले छ र ननुही रहेको ?  
हिमाल हाँस्छ मिलाई सेता दाँतका लहर  
किसान बनी जहान पाल्ने यो मेरो रहर ।
