---
title: युवा
author: दैवज्ञराज न्यौपाने
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%88%E0%A4%B5%E0%A4%9C%E0%A5%8D%E0%A4%9E%E0%A4%B0%E0%A4%BE%E0%A4%9C_%E0%A4%A8%E0%A5%8D%E0%A4%AF%E0%A5%8C%E0%A4%AA%E0%A4%BE%E0%A4%A8%E0%A5%87
---

युवा नजीक सृष्टिको म फक्रँदैछु पालुवा  
थरी-थरी सुहाउने मभित्र छन् नयाँ कला  
बसेर काख मातृको स्वदेश निम्ति मर्दिने  
युवा म हूँ समाजको सहस्र शक्ति भर्दिने।  
पहाड चढ्न टाकुरा मलाइ घच्घच्याउँछन्  
सुवास छर्न फूलले मलाइ चम्चम्याउँछन्  
बहेर भन्छ निर्झरी अगाडि पुग्न बढ्नु छ  
हिमाल भन्छ अग्लिँदै उ माथि माथि पुग्नु छ।  
अपूर्णता छ के ? यहाँ म रङ्ग रूप देशको  
विभाग भन्नु छैन रे ! म अङ्ग-अङ्ग देशको  
मभित्र देश फुल्छ यो म देशभित्र फुल्दछु  
समाज भुल्छ मै भरी समाजमा म भुल्दछु।  
म ब्यूँझिएर प्रातमा बिहान झल्मलाउँछन्  
मलाइ भेट्न साहसी मुना-मुना पलाउँछन्  
फुकेर जान्छ कोपिला र रङ्ग भर्छ होशमा  
गुराँस फुल्छ बैँसले मभित्र-भित्र जोशमा।  
उठाइ दीर्घ बाहु यी मभित्र पाउ टेक्तछु  
रचेर दिव्य सिर्जना मलाइ नै म भेट्तछु  
म रङ्ग चन्द्र-सूर्यको प्रकाशपुञ्ज बन्दछु  
स्वदेश निम्ति सिर्जिने म पूर्ण रूप बन्दछु।  
बलिष्ठ बन्छ देह यै स्वकाममा भए भुजा  
भविष्य जुर्मुराउने म देशको नयाँ युवा  
बहेर छाल-छालमा म स्नेह स्वप्न छर्दछु  
सधैँ-सधैँ समाजमा म सत्यगीत भर्दछु।
