---
title: लाहुरे फूल ! म तिम्रो नाम फेर्न चाहन्छु
author: तीर्थ श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A4%E0%A5%80%E0%A4%B0%E0%A5%8D%E0%A4%A5_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

बासनारहित तर प्लास्टिक होइनौ  
तिमी लाहुरे फूल  
म यतिखेर युद्धमा क्षत-विक्षत  
मेरा पति सम्झि रहेकी छु  
काँचो धागोले बेरिएको चिठ्ठी  
लास गन्हाउने पेन्सन  
र त्यही पेन्सनको आडमा बाँचेको  
जिन्दगी जेनतेन सोचिरहेकी छु  
मेरो पतिको जिन्दगीभरको कमाइ  
म विधवाको टाउको लुकाउने थलो  
र त्यसकै ढोकाअगाडि निर्लज्ज फक्रिरहेको  
तिमी लाहुरे फूल !  
भो भैगो कति नुनचुक छर्छौ यो घाउमा  
धेरै भयो - जिन्दगी नै घाउ भएको  
धेरै भयो - जिन्दगी नै पीडा भएको  
एकछिन सुस्ताउन देऊ लाहुरे फूल !  
म घाउको पत्र पल्टाएर  
सन्धिको इतिहास फेर्न चाहन्छु  
म घाउ सुमसुम्याएर  
रगतको व्यापार बन्द गर्न चाहन्छु  
म यो इतिहासको कालो पानालाई  
च्यातेर फाल्न चाहन्छु  
पर्ख ! लाहुरे फूल  
म तिम्रो नाम फेर्न चाहन्छु ।
