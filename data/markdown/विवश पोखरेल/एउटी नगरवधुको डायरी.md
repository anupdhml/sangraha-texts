---
title: एउटी नगरवधुको डायरी
author: विवश पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B5%E0%A4%B6_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

प्रत्येक साँझसँगै सुरू हुन्छ  
मेरो जीवनको दिनचर्या  
जब सहर बल्छ/म निभ्छु  
जब झलमल्ल रात फुल्छ  
म ओइलिन्छु  
मोलमोलाइको बजारमा  
जोसँग जे छ, त्यही बेच्ने त हो  
किन्नेहरू किन्छन् त म के गरूँ ?  
यो नगरमा--  
सधैं बेइमानहरूको स्वागतार्थ  
अधिकांश इमान्दारहरू  
माला लिएर ठिङ्ग उभिएको देख्छु  
प्रशंसाका लोरीसँगै--  
स्तुति र भजन गाएको देख्छु ।  
यहाँ इमान बेच्नेहरूको  
कुनै चर्चा हुँदैन ।  
पापी भुँडीका लागि मैले अलिकति  
लाजसम्म बेचेको न हुँ  
जसरी मान्छेहरू ठेक्कामा  
माटो बेच्छन् /कुर्सी बेच्छन्  
त्यसरी नै--  
क्षणिक भोगाधिकारका लागि  
मैले अलिकति शरीर बेचेको न हुँ ।  
ससाना कुरामा ठूलाठूला आन्दोलन र  
बन्द हडताल हुने यो देशमा  
किन मेरो शरीरको मात्र चर्चा हुन्छ  
मेरो विवशताको किन चर्चा हुँदैन ?  
मेरो भोकको किन चर्चा हुँदैन ?  
मेरो अभाव र गरिबीको किन चर्चा हुँदैन ?  
यो देशको अभागी नागरिक म  
मनभरि अनगिन्ती पीरको भारी बोकेर  
निदाऊँ भन्छु सक्दिनँ ।  
सधैं समानता आरक्षण र अधिकारका कुरा  
उठिरहेका बेला  
आफ्ना सम्पूर्ण पीडा बिर्सेर  
जीवनको चौतारीमा केही क्षण  
सुस्ताऊँ भन्छु सक्दिनँ ।  
यसो सोच्छु --सोचको धरातल  
अझ फैलिन्छ / अग्लिन्छ  
किन महाशय यो शहरमा  
नगरवधुको मात्र चर्चा हुन्छ  
अनुहारमा भलाद्मीको खास्टो ओढेर  
हामीसँगै समागममा लिप्त  
नगरवरहरूको किन चर्चा हुँदैन ।
