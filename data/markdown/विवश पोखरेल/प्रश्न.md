---
title: प्रश्न
author: विवश पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B5%E0%A4%B6_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

एउटा विषम रात तिमीसँग छ  
एउटा स्वर्णिम प्रभात तिमीसँग छ  
खै, के रोजूँ ? दोसाँधमा छु  
खुसी तिमीसँग छ/आघात तिमीसँग छ  
मात्र शीतका---  
केही थोपाहरू छन् मसँग  
कर्कलाको भिरालो पात तिमीसँग छ  
खण्डित--खण्डित छन् जिजीविषाहरू  
कसरी बाँच्नु?  
सधैँ आँधी--बतास तिमीसँग छ  
मेरा आस्थाका आकाशभरि---  
सर्वत्र तिमी नै तिमी छौ  
देख्छु मेघ तिमीसँग छ/बर्सात तिमीसँग छ  
सधैँ कागजको घरभित्र छ, तिम्रो खुसी  
जीवन तिमीसँग छ/मृत्यु तिमीसँग छ  
तिमीले जे कोरे पनि हुने---  
एउटा सादा 'क्यानभास' हुँ म  
रङ्ग तिमीसँग छ/कुची तिमीसँग छ  
रूप कोर वा कुरूप कोर, तिम्रो खुसी  
एउटा शिल्पी हात तिमीसँग छ  
सोधूँ, कसलाई सोधूँ ?  
सुनाऊँ, कसलाई सुनाऊँ ??  
समय, भन, तिमी आफै भन ।  
किन यसरी सधैँ मेरो विवाद तिमीसँग छ ????
