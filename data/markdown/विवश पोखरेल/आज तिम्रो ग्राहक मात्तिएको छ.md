---
title: आज तिम्रो ग्राहक मात्तिएको छ
author: विवश पोखरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%B5%E0%A4%B6_%E0%A4%AA%E0%A5%8B%E0%A4%96%E0%A4%B0%E0%A5%87%E0%A4%B2
---

तृषित आँखाहरू---  
पौडी खेल्न थाल्छन् जब  
तिम्रो यौवनको मानसरोवरमा  
त्यसबेला मलाई---  
तृप्तिको एउटा शान्त नदी तरेको भान हुन्छ  
सुन्दरी । अहिले मेरो आँखा मात्तिएकोछ ।  
उत्तेजित हातहरू चोर स्पर्श गर्न  
आवेगका उकाली उक्लँदै  
कछुवाका चालसँगै जब हिँड्न थाल्छन्  
तिम्रा सुकोमल वक्षसमीप---  
सत्य, त्यसबेला मलाई---  
प्राप्तिको एउटा ठूलो आकाश भेटेको भान हुन्छ  
सुन्दरी । आज मेरो मन मात्तिएको छ ।  
खन्याऊ---  
खन्याउँदा हातका चुराहरू नबजाई खन्याऊ  
आँखाका चञ्चल परेलीहरू  
नचलाई खन्याऊ  
तिमीले मुछेका सितनमा कतै---  
तिम्रोरूप र यौवनको गन्ध नआओस्  
अचेल सुकिलो वातावरण मात्तिएको छ ।  
   
मातेका बेला हामी---  
यस्तै अविवेकका कुराहरू गर्छौं  
यस्तै अचेतनाका कुराहरू गर्छौं  
नशालु आँखामा 'पेन्डुलम' भएर  
हल्लिइरहेछन् तिम्रा रूप र यौवनहरू  
बिन्ती, नरिसाऊ---  
आज तिम्रो ग्राहक मात्तिएको छ ।
