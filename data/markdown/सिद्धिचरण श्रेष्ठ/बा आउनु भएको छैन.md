---
title: बा आउनु भएको छैन
author: सिद्धिचरण श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%BF%E0%A4%A6%E0%A5%8D%E0%A4%A7%E0%A4%BF%E0%A4%9A%E0%A4%B0%E0%A4%A3_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

पानी परिरहेछ,  
हावा चलिरहेछ,  
समयले अबेर ओढिसक्यो,  
बत्ती बलिसक्यो,  
भात पाकिसक्यो,  
आमा कराउनु भइरहेछ-  
बा आउनु भएको छैन ।  
युग बद्लिसक्यो,  
राणा ढलिसक्यो,  
भन्दछ जंजीर टुटिसक्यो,  
अझ पनि आजादी आएको छैन,  
प्रगति आएको छैन,  
प्रजातन्त्र आएको छैन,  
आमा कराउनु भइरहेछ-  
बा आउनु भएको छैन ।  
हाम्रो बिचारको घुँयेत्रोले  
हाम्रो कल्पनाको बज्रले  
अन्धकारको टाउको फुटिसक्यो  
अझ पनि नयाँ बिहान आएको छैन  
नयाँ युग आएको छैन  
नयाँ दिन खुलेको छैन  
आमा कराउनु भइरहेछ -  
बा आउनु भएको छैन ।
