---
title: सपनासिबाय
author: अमर गिरी
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%85%E0%A4%AE%E0%A4%B0_%E0%A4%97%E0%A4%BF%E0%A4%B0%E0%A5%80
---

सायद  
म मात्र एक विम्ब हुँ  
 जसलाई कविहरू प्रेमले उन्छन्  
आफ्ना कविताका हरफहरूमा  
कविता उड्दै--उड्दै आइपुग्छ मसम्म  
कुनै दूर देशको पन्छीझैँ  
म सुमसुम्याउँछु उसलाई  
आत्मीय भावले  
पढ्छु उसका आँखाहरू  
छाम्छु धड्किरहेको ह्दय  
र राखेर सुत्छु सिरानीमा ।  
सायद  
म मात्र एक आश्वासन हुँ  
जसलाई बुन्छन् सत्ताका नियन्ताहरू  
अनेकौँ घोडाहरूमा सवार भएर  
दन्त्यकथाका राजकुमारझैँ  
ती आइपुग्छन् मसम्म ।  
   
अनेकन् आभूषणले सजिएका राजकुमारहरू  
ओर्लेर  
आफ्ना वायुपङ्खी घोडाहरूबाट  
अँगालो मार्छन् मलाई  
जादुगरी आलिङ्गनमा  
काट्न कोसिस गर्छु म  
दुःखले भरिएका दिन र रातहरू ।  
यसै गरी बितेका छन्  
कैयौँ युग मेरा  
तैपनि  
मैले सपना देख्न छाडेको छैन  
हतभागी गाउँ हुँ म यस देशको  
यति बेला मसँग  
सपनासिबाय अरू केही छैन ।
