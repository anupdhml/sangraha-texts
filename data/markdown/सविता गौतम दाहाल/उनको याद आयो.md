---
title: उनको याद आयो
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

केही उस्तै अनूहार  
केही फेरीएका रहेछन  
हिडेकै सडक, देखेकै मोडहरु  
धेरैपछि हिडदा  
उनको याद आयो ।  
चोक उही, चौतारी उस्तै  
ढुंगा छापिएका गोरेटा उस्तै  
गजूरको बुट्टा उस्तै  
धेरैपछि उक्लदा  
उनको याद आयो ।  
थपिए कैयन स्मृति  
खेपिए कति विसंगति  
मीठा दुइशब्द स्मृतिपटमा  
अनायास गुन्जीए ।  
हुरीमा परेर निथ्रुक्क भिज्दा  
छहारी याद आयो ।  
चुलिएछन गगनचम्बी भवनहरु  
फैलिएछन मानवमस्तिष्कहरु  
मेरो पीडा आज सागुरो भएछ  
यो सडक नापेर हुइकदा  
बगैचा याद आयो ।  
न आाँशु कतै खस्न मान्यो  
न हासो कतै फुल्न मान्यो  
यो उकाली, ओराली  
आयो उही देउराली  
थाकेर बिसाउदा  
उनको याद आयो ।
