---
title: नायक
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

सधैं के के वडवडाएर  
खुले आम ऑधी बोकेर हिडछ  
अराजक हुँ भन्छ  
जीवनको उहापोह पोखेर  
कतै हराऊं भन्छ  
ऐनाभित्र जीवन घडी हेरेर टोलाइरहन्छ ।  
बेहिसाव उसका आत्मीय साथीहरु  
कहिले काहीं मलाई ईर्ष्या लाग्छ  
सुनेरपनि उ नसुनेझैं गर्न सक्छ  
चट्याङका आवाजपनि  
कहिले त सुन्दै नसुनी  
सुने र राम्रो लाग्यो भन्दै हिड्छ ।  
उ आफ्नो प्रेम कोलाहलको उज्यालो व्यक्त गर्छ  
भित्रभित्रै जलाउछ र आफू अघिनै निभेर  
चुपचाप रमिता हेरिरहन्छ  
एउटा झरी बर्षीरहन्छ ।  
बरालिएको पनि सुहाएकै छ उसलाइ  
चिच्याउदापनि जोसिलो शक्तिवान पो देखिन्छ  
हररुपमा उ नायक  
अनि बेजोडको योद्धा  
कलाको व्याख्या जब उ गर्छ  
लाग्छ अंगालोमा बॉधु र भनुँ  
तिमी मलाई मन पर्छ ।  
शिशीरको कुनै घमाइलो मध्य दिन  
अनायस,  
च्यापेर एउटा सुन्दर उपहार  
मनेर आइपुग्छ ।  
अविश्वसनियता लहर वनि उठ्छ र  
कतै क्षितिजतिर हराउंछ ।  
कुनै सॉझ हल्का मातेर  
जब उ बोल्छ मेरो नाम  
लाग्छ भित्रको कुनै खजाना फुकाएर झिक्दैछ  
र दिदै छ यादका गुलाफी मोतीहरु  
जो उसले सदियौदेखि आफूसंग राखेको थियो ।  
यो नायक  
जीवनका षडयन्त्रकारी आघातले  
एकाएकका सुनामीहरुले  
नेपोलियन बनेको हो  
सम्राट अशोक लडेको हो  
बुझेर नै त  
मैले उसलाई एकोहोरो मन पराएँ  
र मनपराइरहेछु ।
