---
title: मेरी आमा र नियुक्तिपत्र
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

विस्फारित नयनवीच अंकीत  
निधारको रातो सिम्रीक  
सुस्तरी वतासले उडाइरहेछ  
कानको मुन्द्रीले लोति छिन्न लागेको छ  
वुलाकी वन्दकमा दिइएको छ ।  
आक्रोस उम्लीएर  
आफ्नै तातो निभाउन प्रयाशरत  
उनको अनुहार  
छरिएका केशराशि  
अन्यायविरुद्घ धावा वोलिरहँदा  
साक्षात दुर्गा देखिने मेरी आमा ।  
पीडाको पहाड  
जसैतसै उभिएको उनकै झुपडी  
पहिरो खसाउँछ  
कोशीपनि उनकै सानो धान खेत  
मन पराऊँछ ।  
किन यथार्थ आखाँको बाटो भएर  
मुटुभित्र शत्रुझैं नांगो तरवार घोप्छ  
अज्ञात मोडमा आफूलाई संयम राख्न  
किन काँडामा हिडनु पर्छ ?  
वेपत्ता बाबु !  
सन्तति कसरी हुर्काउलिन ?  
सबैका आँखा, उनले जन्माएका हामीलाई  
दास देखिरहेछन्  
उनीहरुको समृद्घिको  
फुलवारी गोढने दास  
भेडा चराउने वा आलूवारी खन्ने  
आधुनिक दास ।  
केवल सन्तति पीर !  
ढलिन मेरी आमा  
उठ्लिन नउठ्लिन  
केही भन्न सक्दिन  
केही सोच्नपनि सक्दिन ।  
रक्तअल्पता भएर  
आइरन चक्की खानु भनेथ्यो अस्पतालमा  
म लम्किरहेछु ,  
फलाम खानीतिर  
खन्नेमानिसको नियुक्तिपत्र लिएर ।
