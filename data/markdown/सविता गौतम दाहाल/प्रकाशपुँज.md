---
title: प्रकाशपुँज
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

मिठासको अनुभूतिले छोपियो आकाश  
र उदायो मनभित्रको बिहानी  
मनभरी न अटाएर पोखिन्छ घाम  
छातिको गैंरी खेतमा  
अनि आँखाको गहिरो नदिमाँझ ।  
भावका सारा प्रकाश  
वरिपरि लालिमय भएर  
कुनैपनि छायाँनै नभएको मन  
कति हेरुँ हेरुँ बनेको छ ।  
उज्यालोले सर्वत्रढाकेपछि  
शेष केही रहेन  
न कुनै चाहनाको अन्धकार  
न कुनै बहानाको वार ।  
अदितीय यो प्रकाशपुँज  
जहाँ एकाकार भएका छन्  
मायाले भरिएका मन फूलहरु  
प्रकृतिमै फुलेका वन फूलहरु  
छाया विनाको घाम  
धरामै उत्कृष्ट नमुना बनेको छ ।  
हतार विसाएर मनहरु  
आलोकित छन्  
सारा पीडाका विशानु  
सौर्य किरणले शुद्ध हुनपुगेका  
दर्द दासत्व केही छैन  
छ त केवल !  
अनुभूतिको चहकता  
र अचेतन मनको प्रदिप्ता ।
