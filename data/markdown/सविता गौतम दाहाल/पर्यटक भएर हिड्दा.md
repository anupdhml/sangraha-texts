---
title: पर्यटक भएर हिड्दा
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

मैले छोएको सेतो झरना  
किताबमा हेरेको भन्दा धेरै सुन्दर  
मनभित्र कतै झर्ने गरको जस्तै  
उच्चसमस्थलीको हरियो मैदान  
जलासयको शीतल सफा पानी  
पहाड र तराइको संगम, त्यो उचाईमा  
हृदयले सधैं खोज्ने गरेको जस्तै ।  
यात्रु प्रतिक्षालयमा विताएका पल  
थुप्रै जीवनका शुरु र अन्त्य वुझेको यात्रा  
कति मन छुने  
टुक्राटुक्रा बाडिएर  
जीवन कुदेका हुन या जिम्मेवारी या लक्ष्य  
रेलवे स्टेशन भरी  
बहिरहेका ती, मानव नदीजस्तै ।  
बुझ्न खोज्नेका हुल  
अलग अलग कुदेर अस्तित्व सजाईरहेथे  
कहिले गुफा ,कहिले आश्रम  
सायद, आफ्नै भागको शान्ति खोजीरहेथे  
भ्याईनभ्याई च्यातिइएर दगुरीरहेथे  
पहिलो पटक ,ती जीवन्त मानव मेरो मानसपटल  
मैदानको ट्रयाकमा जस्तै ।  
आफूखुशी गर्दा पीडा कम हुदोरहेछ  
च्यातिइदै, कुददै यत्रतत्र छरेर आफूलाई  
फैलाईरहेथे  
ठाऊँठाऊँ, गाऊगाऊ  
प्रत्येक टुक्रा जीवनको  
दृष्टिभित्र पर्न वा साँघुरिएर वस्नुको मर्म पो फिजाईरहेथे कि  
कुनै कलाकारको नित्य अभ्यास जस्तै ।  
पर्यटक भएर हिड्दा  
हरेक दोवाटामा पसल देखे  
जहाँ जिन्दगीहरु विक्री हुन  
आफूखुशी फिजीएका थिए  
मोल तोलको विचित्र श्रृंखला  
निर्णयका छुट्टै आधार  
न्यायका प्रमाण पूरै फरक  
कुनै पोख्त निर्देशकको चलचित्र जस्तै ।  
सर्वस्य बेचेर जिन्दगी किन्नेहरु देखेपछि  
ती वाटाका वजार, ग्राहक र पसले  
जीवन वजारको यात्रा  
साच्चैं !  
वर्षौ कागतमा देखेको संसार भन्दा धेरै कलात्मक  
चोखो माया सिंचेर बनाएका फूलवारीजस्तै ।
