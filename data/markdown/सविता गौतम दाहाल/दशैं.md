---
title: दशैं
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

क्यालेन्डरका राता अक्षर  
घर जाने नियमित संकेत दिन्थे  
एउटा वार्षिक चटारो  
धमाधमको किनमेल  
अति कुदाकुदको नियक्ति !  
बुढो घरका माकुराका जाला एक्लै झारियो  
मैला पर्दा,तन्ना, खोलहरु खोला पुरयाएर  
मुङरोले पिटी पिटी  
कम्मर चुडिंनेगरी धोइयो  
खडकुला र गाग्रा  
बुइकेंलबाट निकालेर  
चरी अमिलोले टलक्क टल्काइयो  
मासुका चिल्ला भाँडा  
नङ खिइने गरी माझियो  
वर्ष दिनको चाड , सिर्फ र सिर्फ  
सर-- सफाई, धुलो-- धुलाइ र आगो-- सलाईमा वित्यो ।  
देवी थानको दर्शन गर्न  
अध्यारै ३ बजे डाडाँ उक्लीयो  
उज्यालोको रममmम त कता हो कता  
न कुनै दिन लिङे पीङसम्म पुग्न भ्याइयो  
न कसैले पालो दियो  
रातो टिका मात्रले सारा सकस आर्शिवादमा वदलि दिन्थ्यो ।  
यो भएन, त्यो भएन  
काण्ड पछि काण्ड  
व्यर्थ श्रृंखला  
दाउराको धूवाँ,भाडाँकुडाँको आवाज  
थाक्नुको पराकाष्ठा ।  
एउटा शक्ति, एउटा पहिचान, एउटा संस्कार  
सबै भरिएको अटूट आस्था  
चुपचाप उड्यो वा उडाइयो ।  
उफ !  
म यो इजरायली काकीको आधुनिक भान्साघरमा  
किन सम्झिरहेछु गाँऊको दशैं ?
