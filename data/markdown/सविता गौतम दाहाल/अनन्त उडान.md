---
title: अनन्त उडान
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

मनमा पखेटाहरु  
कुन कालबाट पलाए होलान् !  
जताततै उडाएर मनलाई  
पहिलो पटक पंक्षी कस्ले बनायो होला !  
प्रेममा परेर पहिलो पटक  
स्नेहगीत कस्ले रच्यो होला ?  
कस्ले दियो होला  
मायाको पहिलो रातो गूलाफ !  
कस्ले उडायो होला  
पातमा मनको हाल  
परेवालाई बोकाएर !  
कस्तो होला सृष्टिको  
त्यो पहिलो आलिगंनको अपूर्व आभाष !  
मयूरपंखी स्पर्शका तरंगहरुको आनन्द !  
जीवनको उदगम कालमा प्रियतमा बन्ने  
सौभाग्यशाली शकुन्तला को होला !  
अमरप्रेमको कथा रच्ने  
पहिलो जोडी को होला !  
उग्र रिसाएर  
को होला बिरही स्लोक उमार्ने पहिलो दूर्वासा !  
धोका पाएर  
को होला त्यो बहुलाउने पहिलो प्रेमी !  
प्रथम मानव मनको निरन्तरता  
जून र घामसंग लुकामारी खेल्ने प्रेम  
कति कालसम्म बाँची रहला !  
प्रेमिल मनहरुको अनन्त उडान  
सजाएर आकाशमा ।
