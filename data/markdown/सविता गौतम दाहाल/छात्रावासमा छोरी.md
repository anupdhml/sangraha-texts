---
title: छात्रावासमा छोरी
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

जब छोरीको कोठाको ढोका खोल्छु  
मनभरि उसको संझना तरंगीत हुन्छ  
उ छदाँको हल्लखल्ल  
खित्काखित्की...........  
सवै छात्रावास वसाइ सरेका छन् ।  
कुरकुरे, लेज जस्ता मन्दवीष खाँदी होली  
कोक, रेडवुल जस्ता के के चिसो पिउदी होली  
पातलो दाल  
वा चामलको ढुंगा लाग्दा वेला वेला  
घर फर्कू फर्कू लाग्दो होला ।  
विसञ्चोको एउटा खवर  
दिन-- रात सबै विथोल्छ  
मन भित्र भित्रसम्म कम्पीत हुन्छ  
आशंकाका अण्डा  
आपसेआप कोरल्छन् पीरका चल्ला  
हुर्काई सक्नु कहाँ छ !  
चिन्ताका यी भावी कुखुरा ।  
कति संझाए, कति बुझाए  
यो काख छोडेर नजाउ भनि  
सकिन,  
संगतको विजय, मेरो पराजय  
खपी सक्नु कहाँ छ !  
उदास आँगन, रित्तो घर ।  
तार तरंग नदीझैं  
वारि म पारि उ  
न मेरो वोली निस्कन्छ , न उसको  
केवल, रुग्न गला, दविएको आवाज ।  
शिक्षा निकेतन छात्रावासमा इन्दीरा वसिन  
कमलाको मर्म वुझदैछु  
राम,लक्षमण, भरत, शत्रुघन गुरुकुल आश्रम गएका हुन  
कौशल्या, कैकेयी र सुमित्राका आँशुको रंग चिन्दैछु ।  
कोही दौडदैन  
जोड जोडले आवश्यकताका सिटीपनि वज्दैन  
खानेकुरा जहाँको तँही  
हप्तौ रहिरहन्छ  
फलफूल विग्रीएर फाल्छु  
मन भक्कानिन्छ  
र चहराएर दुख्छ मातृत्व  
छात्रावास छोरी सरेपछि ।
