---
title: नितान्त आफ्नो
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

हेरिरहुँ जस्तो  
जति हेरेपनि हरीनै रहुँ जस्तो  
मानौं नवसिर्जीत कुनै कविता  
जगमगाइरहेको कुनै सुन्दर  
गहनामा जडीत हीरा ।  
कला र शिल्पको मिलन  
बयान गर्न स्वस्फूरित मनोभावहरु  
शिल्पकारको सिर्जनामा  
मुद्रित नयन नक्शहरु ।  
हिजोपनि कत्तिले मनपराएर हेरिरहे  
मोहित भएर टोलाइ रहे  
एउटै मात्र त्यो अनुपम  
मानौ सानी बालीकाको  
निश्चल निर्मल छमछम ।  
हरियाली पूर्ण उपवनझैं  
यत्रतत्र उमंगका कोमल लहराहरु  
इन्द्रेणीका रंगहरु  
जहां हराउदै छन्  
सारा गतिहीनताको तीखा शुलहरु  
हिजोसम्म मौनतामा विलिन विपत्ति र उल्झनहरु ।  
स्वर्गीय अनुभूति  
स्वच्छन्दता अनि सून्दरतामा  
विचरण गर्दोरहेछ  
सुवासित मन पारिजातवनि  
झलल झल्किरहेछ  
एउटा शालीनतापूर्ण टल्काइमा  
विशुद्ध हीरा जस्तो ।  
यो पुर्नजीवन  
जीवनरत्नझैं वहुमुल्य  
एउटा रक्तरंजीत जीवनमुल्यको  
सूर्याेदय झै.  
एउटा अनुभवी लाली चढेको छ  
शीत दुवोमा चाँदनीझैं टल्किरहेछ ।  
निस्पट्ट अध्यारोमा हराएको एउटा आदर्श  
उज्यालोको आगमन दर्शाउँदै  
यावत विसंगतिबाट भएको छ  
आज अवकाश ।  
सांचै आज यो एउटा पूर्नजीवित  
धरतीको आफ्नो  
नितान्त आफ्नो आकाश  
हेरीै रहुँ जस्तो  
जतिनै हेरेपनि हेरीनै रहुँ जस्तो ।  
मानौं नवसिर्जीत कुनै कविता  
जगमगाइ रहेको कुनै सुन्दर  
गहनामा जडीत हीरा ।
