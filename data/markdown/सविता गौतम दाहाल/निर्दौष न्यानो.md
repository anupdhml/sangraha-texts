---
title: निर्दौष न्यानो
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

पुष महीनाको कठांग्रीने जाडो विहान  
तिम्रो बैठकको अंगेटीमा  
दाउरा बनेर सल्कीएं र वल्न थालें  
न्यानो पार्दै थिएं जीवन्त घर  
एकाएक उठ्यौ र पानी खन्यायौ  
भ्याप्प निभ्यो  
एउटा निर्दोष न्यानो  
बलिरहन सक्ने कुनै जादुगर थिइन् ।  
तिम्रो मनको फराकिलो चौतारी  
केही उध्रेको थियो  
सियो र ऊनी धागो वोकें  
रंगसंयोजन हेरिकन सिलाउन बसें  
कतैबाट तिम्रो ध्यान त्यहाँ पुग्यो  
मेरै अगाडि झन पुरै उधारेर  
फोहर वाकसमा फाली दियौ  
तिमीलाइ रोक्न सक्ने  
कुनै इश्वरीय शक्ति मसंग थिएन ।  
प्रार्थना गर्छु  
यसपटकको आउदों माग  
धेरै हिमपात नहोस  
पारिलो घाम लागिरहोस्  
परिवेशको दासताबाट चाडै मुक्ति मिलोस् ।  
कसरी सुनाऊँ  
यता मैले वालेको आदिम आगोको  
मैले कातेको न्यानो रंगीविरंगी ऊनी धागोको  
कत्रो सम्मान छ  
आदर र ध्यान छ ।
