---
title: मीठो जमर्को
author: सविता गौतम दाहाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%B5%E0%A4%BF%E0%A4%A4%E0%A4%BE_%E0%A4%97%E0%A5%8C%E0%A4%A4%E0%A4%AE_%E0%A4%A6%E0%A4%BE%E0%A4%B9%E0%A4%BE%E0%A4%B2
---

कति पटक पग्लिएर बोलाएँ  
मनकै तलाउ पौडिएर पर्खिए  
परीबन्धका पीडा , भक्कानिएका भाव  
हुबहु पोख्ने मीठो जमर्को गरे  
कति उच्चारण , चंगाझैं उडाएर  
तिमै्र मनको आँगन जानाजान झारें ।  
कुनै उत्तर उडेर आएन  
धेरै पटक , फर्की फर्की , आकाश हेरेथें  
बाटो हिड्ने हरेक आकृति नियाल्थें  
सबै हेर्दै नहेरी पार गर्थे  
कसैको हातमा कुनै कागत देखिन  
कसैले मेरो हुलिया नियालेन  
कोहि खबर बाहक थिएनन ।  
मायाका अनगिन्ती रंग  
काँचका बिकरमाझैं उम्लदै सेलाउदै  
फुलका पत्रमा प्रवाहित भइरहे  
प्रत्येक फुलका आफ्नै चमक र चहक  
कुनैका परिचित त कुनैका अपरिचित महक  
ति सबै मनको हावा नपस्ने कन्टेनरमा  
एकसाथ भेला भएर हिडीरहेछन  
अध्ययनको कसीमा बिल्कुल नयाँ यौगिक बनिरहेछन ।  
माया झन् गहिरिदै छ  
फुल्नु र ओइलिनुको चक्र  
जीवनको प्रयोगशालामा  
नयाँ नयाँ रंग अँगालेर  
शोधार्थ , विविध फुलका पत्ति थपिएका थपियै छन्  
पटकै भारी लाग्दैन ।  
आकाश अझैं निलो छ  
हावा अझै बहेकै छ  
उताका चरा पनि देख्दै छु  
बनिसकेका फुलका अमृततुल्य सुगन्धित तरल तत्व  
तिम्रा हुन्  
केवल ! तिम्रा  
अविस्कारका बनाउनुको श्रेय तिमीलाई  
मायाका नवसिर्जित रंग  
केवल ! पर्खीरहेछन तिमीलाई
