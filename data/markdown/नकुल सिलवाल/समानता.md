---
title: समानता
author: नकुल सिलवाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A8%E0%A4%95%E0%A5%81%E0%A4%B2_%E0%A4%B8%E0%A4%BF%E0%A4%B2%E0%A4%B5%E0%A4%BE%E0%A4%B2
---

अकास्सिएको छ चङ्गा  
कुनै बाज हवाइजहाज जस्तै  
अवतरणको तयारीमा छ  
आफ्नो पञ्जाले  
कुनै रक्ती भोजन  
उठाउन सक्छ, सक्दैन  
खरायो लुकाउँदै छ  
आफ्नो प्राणसहितको शरीर  
मुसा दुलैभित्र ढुक्क  
चङ्गा ओर्लंदै छ बिस्तारै  
बाजलाई फन्को मार्नु नै छ अझै  
आफ्ना तिखा आँखा र्  
र्सवत्र रोपेर आहारा चहार्नु छ ।  
मान्छेले उडाएको चङ्गा  
रुखमा अड्केर आराम गर्छ  
हावाको गतिमा मात्र चलमलाउँछ  
बाज पनि थकाई मार्न  
रुखमा नै बस्छ  
नदी किनार र बस्तीमा  
सिनु वा शिकार  
पाए पनि नपाए पनि  
भोजन र आराम  
रुखमा नै गर्छ ।  
फेदमा बिसौनी छ  
चौतारी छ  
शीतल हावामा सुस्ताएको छ मान्छे  
झुण्डेर हल्लिरहेको चङ्गालाई मतलब छैन  
उसलाई खानु पनि पर्दैन, सुत्नु पनि छैन  
र सुरक्षा पनि चाहिँदैन ।  
बाज वा अरू कुनै पन्छी  
र्सतर्क छ, प्राणी सजग छ  
प्राण छ, जीवन छ र नै सुरक्षा चाहन्छ, आवास चाहन्छ  
बाज वा मान्छे दुवैलाई खानुपर्छ  
खाना चाहिन्छ, निद्रा चाहिन्छ  
यस अर्थमा बाज र मान्छे समान छन् ।
