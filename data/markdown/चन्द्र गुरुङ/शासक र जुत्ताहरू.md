---
title: शासक र जुत्ताहरू
author: चन्द्र गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9A%E0%A4%A8%E0%A5%8D%E0%A4%A6%E0%A5%8D%E0%A4%B0_%E0%A4%97%E0%A5%81%E0%A4%B0%E0%A5%81%E0%A4%99
---

शासकहरू  
आफ्ना भद्दा खुट्टाहरूलाई  
थरी-थरीका जुत्ताहरूले छोपेर  
सुरक्षित अनुभव गर्छन् ।  
जुत्ताहरू पनि  
शासकका पाउमुनि बाँच्न पाएकोमा  
आफूलाई सौभाग्यशाली ठान्छन्  
मालिकको सेवामा समर्पित भएर  
ठूलो आनन्द प्राप्त गर्छन्  
र बनेर अन्धभक्त  
जप्छन् रात-दिन यी मालिककै नाम ।  
यी शासकहरू  
भारदार जुत्ताहरूको आडमा  
कसैलाई पनि टेर्दैनन्  
मतियार जुत्ताहरूको भरोसामा  
कसैसित पनि डराउँदैनन्  
र बजार्छन् लात्ती  
कलिला सपनाहरूमाथि ।  
यी जुत्ताहरू  
ग¥याप् ग¥याप...  
टेक्छन् निर्दोष जीवनहरूमाथि  
र किच्दै हिँडछन्  
बाग-बगैँचामा सुन्दर फूलहरू ।  
तर एउटा कुरो-  
यी शासकहरू  
जे-जति अन्याय र अत्याचार गर्छन्  
जुत्ता लगाएर मात्र गर्न सक्छन्  
जुत्ताबिना त यी शासकका नाङ्गा खुट्टाहरूले  
एक कदम पनि हिँडन सक्दैनन्  
साले शासकहरू !
