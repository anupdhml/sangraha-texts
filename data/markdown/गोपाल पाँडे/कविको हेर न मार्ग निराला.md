---
title: कविको हेर न मार्ग निराला
author: गोपाल पाँडे
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%97%E0%A5%8B%E0%A4%AA%E0%A4%BE%E0%A4%B2_%E0%A4%AA%E0%A4%BE%E0%A4%81%E0%A4%A1%E0%A5%87
---

सुन्दर कोमल बनस बिछ्याऊ,  
स्वागत-सूचक पुष्प सुँघाऊ,  
बस्तछ हा तर फङङ थलामा,  
सुँघ्दछ त्यसकै वास मजामा,  
हाँसोको त्यो लाउँछ माला,  
कविको हेरन मार्ग निराला ।  
(१)  
राख गवैया र चरा खास,  
खूब गवाऊ कविका पास,  
झिकि झिकि राग र ताल मजाको,  
झिमि झिमी कविता हुन्छ सुतेको  
मनले गिरेको चढछ उकाला,--  
कविको ... ... ... मार्ग निराला ।  
(२)  
तप तप रसिलो बात सुनाऊ,  
वरिपरि घेरा चीज लगाऊ,  
सलवल जिभ्रो सबको हुन्छ,  
खान्छ मजासितँ पूरी काला !  
कविको - - - मार्ग निराला  !  
(३)  
सुख दिन आयो चाड जनायो,  
झकमक पारी यात्रु हिंडायो,  
मरण कसैको मनमा त्यल्ले  
लेख्यो, पागल त्यो छ, त्यसैले  
बेर्दछ जियमा टुक्रा टाला !  
कविको - - - मार्ग निराला  !  
(४)  
हाट छ धनवान्, वस्तु छ सस्तो,  
खाईलाई अदनै कस्तो,  
मोटो घाटो घरमा ताजा !  
तर कवि बन्दछ भनको राजा,  
सुक्खा रोज्दछ शुष्क छ गाला  
कविको - - - मार्ग निराला !  
(५)  
झलमला सारा हाउस राती,  
किन्न् हेर्नेहरुको ताँती !  
चटक र नाटक, थाना गफ छन्,-  
तर कवि हट्तछ परपर झन्झतन् !  
जुनमा शिवशिव हेर्दछ जाला !  
कविको - - - मार्ग निराला !  
(६)  
औंसी रात छ मोसो जस्तो,  
पर्दछ पानी झम झम कस्तो !- -  
भन्दै दुनियाँ सुत्तछ मस्त,  
तर कवि लेख्तछ-'भो निशि अस्त !'  
सुन्दर शीतल, गगन उज्याला !  
कविको - - - मार्ग निराला !  
(७)  
आँसु वहाई खूब कराई,  
वरिपरि घेर्दछ जब सबलाई,  
कविको मनमा नायक जन्म्यो,--  
खितितिति हाँस्तछ, जगतै थर्क्यो !  
ठान्दछ दुनियाँ - 'बेढव चाला !'  
कविको - - - निराला  !  
(८)  
गर्दै बेढव अनुभव खालि,  
जनको मनमा विजुली बाली,  
झललल पारी कुहिरो फारी,  
सत्य र सुन्दर नेत्र उघारी,  
रच्तछ त्यसमा नव भवशाला  
कविको - - - निराला !  
(९)  
सव्‌तिर जान हण्डर खाने,  
हेय कुरामा पनि सतू लाने,  
कवि हो जगको सेवक खास,  
छर्दै हिड्दछ दिव्य मिठास !  
हुन्न धनवान् कवितावाला  !  
कविको - - - मार्ग निराला  !  
(१०)  
('साहित्य स्रोत' बाट)  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
