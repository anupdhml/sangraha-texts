---
title: दशैं
author: रमेश खकुरेल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B0%E0%A4%AE%E0%A5%87%E0%A4%B6_%E0%A4%96%E0%A4%95%E0%A5%81%E0%A4%B0%E0%A5%87%E0%A4%B2
---

इन् वर्षा नानी खुलुखुलु पखालेर धरती  
शरत् हाँस्तै आयो सबसित लगाएर पिरती  
सफा चिल्ला राम्रा तरु बनहरू पात हरिया  
फलेका छन् नाना फलफुलहरू टम्म रसिला ।  
   
सकी खेती पाती कृषकजनले फुर्सत लिए  
घट्यो चर्को गर्मी न त छ सरदी ठिक्क समय  
यही मौका पारी घर घर दसैं आगमन भो  
खुशीको वेलामा जुरुजुरु यसै नाच्न मन भो ।  
जगन्माता सृष्टि स्थिति प्रलय गर्ने भगवती  
उनै काली वाणी सहित धनलक्ष्मी शुभ गति  
गरी पूजा आजा जगमग उमारेर जमरा  
यही माग्छौं आमा छर करुणता प्रेम छहरा ।  
विदेशै लागेका जन पनि बिदा ली घर फिरे  
अनेकौं कोसेली सहित धनलक्ष्मी घर भरे  
टिका थाप्छन् ठूला जनसित शुभाशीर्वचन ली  
शुभेच्छा है भन्छन् परिचितहरूसाथ निहुरी ।  
मिठो खाने राम्रो पहिरन लिने यो समय हो  
घृणा ईर्ष्या बिर्सी मिलजुल हुने यो समय हो  
सबैमा फैलाई विनय समता प्रेम करुणा  
दसैं राम्रो पारौं अझ सुख थपौं जीव जगमा ।
