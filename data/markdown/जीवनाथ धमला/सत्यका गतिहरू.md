---
title: सत्यका गतिहरू
author: जीवनाथ धमला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%80%E0%A4%B5%E0%A4%A8%E0%A4%BE%E0%A4%A5_%E0%A4%A7%E0%A4%AE%E0%A4%B2%E0%A4%BE
---

एउटा कुरुक्षेत्र जितेर म  
घर आइपुगेको छु,  
 मेरो आगमनलाई---  
आमाका आँखाहरूबाट बर्सेको हर्षाश्रुका अविरल ध्वनिहरूले  
स्वागत गरिरहेछन्,  
आमाको अनुहारमा अहिले सत्य छचल्केको छ,  
मेरो विजयको अबिर पोतिएको अनुहारलाई  
यतिखेर आमाको प्रसन्न मातृत्वले देखिरहेछ ।  
आकाशले चैतन्यको गर्भ बिसाएको छ आँगनमा  
र, उड्दै/बस्दै गरेका कपोतहरू  
आँगनबाटै क्षितिजको सौन्दर्य पिइरहेछन्,  
अहिले सत्य ढोकाहरूबाट छिरेर  
दुखेका घाउहरू खोजिरहेछ ओछ्यानहरूमा  
र, सुकेका आँतहरू छामिरहेछ मझेरीहरूमा  
यसरी सत्य सधैँ सत्यकै खोजी गर्दो रहेछ ।  
सत्यका गतिहरूले माथि पुग्नु छ, धेरै माथि अठोटका शिखरहरूमा  
जहाँबाट नदेखियून् माटोमा अँध्याराका टुक्राटाक्रीहरू  
र, बढून् गतिहरू, पुछ्दै परेलीमा टल्किरहेका पीरहरू,  
आज, माटोको चन्दन लागेको छ निधारहरूमा,  
निधार झुक्दैन, जहाँ सत्य छ,  
 सत्यको शिर सधैँ उच्च हुन्छ, झुक्नै जान्दैन,  
आँखाहरूमा कान्ति छ, कान्तिमा सत्य छ  
यतिखेर सत्य आमाको दूध बनेर  
नानीहरूको ओठ छाम्न खोजिरहेछ ।
