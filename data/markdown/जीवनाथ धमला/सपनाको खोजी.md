---
title: सपनाको खोजी
author: जीवनाथ धमला
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%9C%E0%A5%80%E0%A4%B5%E0%A4%A8%E0%A4%BE%E0%A4%A5_%E0%A4%A7%E0%A4%AE%E0%A4%B2%E0%A4%BE
---

नीलो आकाशमुनि चिसो हुरी बहँदै थियो  
आँगनमा/धुरीमा र फूलहरूमा,  
घाम डुबिसकेपछि बाँकी रहेको अलिकति उज्यालो आकाश देखेर  
त्यही उज्यालो छुन उड्दै थिए केही पक्षीहरू,  
मलाई लाग्यो---  
"डुब्न आँटेको उज्यालो छुन पुग्छन्/पुग्दैनन् तिनीहरू ।  
उनीहरूको अभिलाषा साकार बनिदिए हुन्थ्यो"  
म हेरिरहेँ, उनीहरू उडिरहे,  
यत्तिकैमा उज्यालो निख्रिसकेको थियो,  
मैले देख्न छाडेँ, खै कहाँसम्म पुगे उनीहरू ।  
त्यसबेला अचानक सोच्न पुगेछु---  
"अब धरतीमा कहिल्यै सूर्यो दय हुँदैन कि ।"  
अब म,  
न आफ्नै छेउका फूलहरू देख्न सक्थेँ,  
न त माथिका सेता डाँडाहरू नै,  
म पूर्णतया सृष्टिविपरीत सन्नाटाको केन्द्रबिन्दुमा  
एक्लोकैदी भएर  
अघि उडेका पक्षीहरूलाई सम्झिरहेँ,  
 अहिले सर्वथा मृत शान्ति थियो,  
 ध्वनि/प्रतिध्वनि कतै केही थिएन,  
गोलार्धबाट सूर्य विस्थापित भएपछि  
सर्वत्र निषेधसूचक अँध्यारो पोखिएको थियो,  
मान्छेहरू निदाइसकेका थिए, र  
निदाएका मान्छेहरूले सपना देख्न पनि निषेध थियो,  
केही सुनिँदैनथ्यो त्यसबेला,  
तर, म अनुभव गर्नसक्थेँ,  
सानो छँदा सुनेको थिएँ---  
"अँध्यारोमा भूतहरूले तर्साउँछन्"  
   
मैले छेवैका फूलहरू रोएको अनुभव गरेँ, अहिले,  
 लाग्यो, अँध्यारोमा निस्कने भूतले फूलहरूलाई कुल्चेछ  
र, तिनै फूलहरू रोइरहेछन्,  
अहिले, फेरि सम्झेँ तिनै पक्षीहरू  
कतै, तिनीहरूलाई पनि फूलहरूलाई जस्तै... ।  
म कतै बढ्न सकिनँ, जहाँ थिएँ त्यहीँ रहेँ,  
सतहमा आकार थिएन, निराकार थियो,  
एक दिनको घटना हो यो,  
त्यसै निराकारभित्र म मेरो सपना खोज्दै थिएँ।
