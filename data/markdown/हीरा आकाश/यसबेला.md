---
title: यसबेला
author: हीरा आकाश
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A5%80%E0%A4%B0%E0%A4%BE_%E0%A4%86%E0%A4%95%E0%A4%BE%E0%A4%B6
---

यसबेला  
घडीको सियो एकआपसमा जोल्ठिएर  
ठीक बाह्र बजेको छ  
र मान्छेका छायाहरू पुड्का भएका छन्।  
यसबेला  
पर्यावरण नै चकमन्न छ  
वातावरण नै सुनसान छ  
पानीको प्रवाह पनि माथिसम्म आइपुग्दैन  
र डिल ओभानो छ  
तातो हावा चलिरहेछ  
र सरुवा रोगका जीवाणुहरू  
स्वतन्त्र उडिरहेछन्  
सँगसँगै सारा वातावरणलाई  
'डिहाइड्रेसन' बनाइरहेछन् ।  
 यसबेला समयले बाह्र बजाइरहेछ  
र मनपरी गरिरहेछ  
उठेकालाई बसाएको छ  
बसेकालाई सुताएको छ  
बस्न र सुत्न नमान्नेलाई  
मुताएको छ  
धुपौरेहरूको कहीँ कमी हुन्न  
तिनीहरूलाई आफ्नो वरिपरि  
फनफनी घुमाएको छ ।  
घाम डुबेर  
अन्धकार छ यसबेला  
अँध्यारोमा कालो छाया देखिँदैन  
अँध्यारोमा कालो मानिस चिनिँदैन ।  
प्रियजन ।  
यो कालो समयको कालो छायाविरुद्ध  
आऊ, अर्को एउटा समय खडा गरौँ  
र हाम्रो छायालाई  
पुड्को हुनबाट जोगाऔँ।
