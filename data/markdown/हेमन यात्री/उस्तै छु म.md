---
title: उस्तै छु म
author: हेमन यात्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A5%87%E0%A4%AE%E0%A4%A8_%E0%A4%AF%E0%A4%BE%E0%A4%A4%E0%A5%8D%E0%A4%B0%E0%A5%80
---

उस्तै छु म आजपनि  
आइरहेछ स्मृतिमा अतीत  
जीवनका कुनै एकबेला  
टुप्लुक्क पुग्थ्यौं तिमी  
मेरो घरको आँगनमा  
र समयको बुई चढेर लेखेट्थ्यौ दिनभरि  
घर छेउछाउ लुकिबसेको एकान्त,  
साँझपख जब कतै फर्कनुहुन्थ्यो आमा  
तिमी स--सानो चोरबाटाको पछि लागेर हिँड्थ्यौं  
हिउँदमा नदीले किनारमा छाडेर सुकेको  
लेउजस्तो मन लिएर  
घाम नआईपुग्दै रहरहरु उफ्रन्थे  
आँखाको डिल--डिलमा आएर,  
मनको घर्राबाट निस्केर पल्टन्थे योजनाका फायलहरु  
वर्षौ हराएको सँगी एक्कासी भेटिएजसरी  
समयको साङ्लोमा बाँधिएर थुप्रै शिशिर काटिएछ  
क्रमशः--क्रमशः मट्टितेल रित्तिएको मधुरो बत्तिजस्तो  
आमाको अनुहार र आँखा देख्दा मात्र था भयो,  
यौटा साँझ त छदै थियो म सित  
तर बालक हुँदा काँटी निख्रिएको  
सलाईको बट्टामा धुलो हालेर  
तिमीले मेरो सिउँदो भरेको सम्झदा मात्र था भयो  
कति चाँडै आएछ अर्को साँझ पनि आँखामा  
तर,  
उस्तै छु म आजपनि  
आईरहेछ स्मृतिमा अतीत  
जब देखेँ अखबारमा  
तिम्रो स्वयंवरको तस्वीर
