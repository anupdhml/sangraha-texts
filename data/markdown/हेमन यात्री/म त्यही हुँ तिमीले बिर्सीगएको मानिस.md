---
title: म त्यही हुँ तिमीले बिर्सीगएको मानिस
author: हेमन यात्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A5%87%E0%A4%AE%E0%A4%A8_%E0%A4%AF%E0%A4%BE%E0%A4%A4%E0%A5%8D%E0%A4%B0%E0%A5%80
---

धेरैपछि सम्झनाको साँघु तरेर  
तिमीले मेरो बारे सोध्यो--  
कसरी ढाटूँ म आफूलाई ?  
तिमीले बिर्सीहिँडेको मानिस म होइन भनेर ।  
सप्पै--सप्पै बिर्सीहिँडेको तिमीले  
खै ! के सम्झ्यौ कुन्नी  
दुर देशमा पुगेर ?  
सुनकोशीमा बगेको सुनको पानी सम्झ्यौ कि  
सम्झ्यौ-- गढ्तीरमा बिसौनीले पर्खिबसेको  
कि मैले दिएको सम्झनाको रुमाल  
आँधीले उडाइलगेको साँझ सम्झ्यौ ?  
खै ! के सम्झ्यौ कुन्नी  
सप्पै--सप्पै बिर्सन्छु भनेर हिँडेको तिमीले  
फेरि सम्झ्यौ सम्झनाको साँघु तरेर ।  
सप्पै--सप्पै बिर्सीहिँडेको तिमीले  
खै ! के सम्झ्यौ कुन्नी  
दुर देशमा पुगेर ?  
हामीले हिँडेजस्तो बाटाहरू पो भेट्यौ कि त्यहाँ  
वा तिमी जस्तो एक्लो--एक्लो देउरालीलाई देख्यौ  
वा मेरै जस्तो सपना भत्किएको मानिस पो भेट्यौ  
वा कहिलेकाहीँ मैले गुन्गुनाउने गीतहरू पो सुन्यौ त्यहाँ ?  
नत्र खै ! कसरी सम्झ्यौ  
सप्पै--सप्पै बिर्सन्छु भनेर हिँडेको तिमीले ।  
जती अक्करको बाटो जस्तो हुन्छ भूलीदिन  
सायद सजीलै छ सम्झनलाई  
र नै सम्झ्यौ तिमीले ।  
बिर्सेकै भएपनि  
कुनै दिन तिमीले छोडिगएको बाटोले भन्ने थियो  
कुनै दिन तिमीले छोडिगएको माटोले भन्ने थियो  
'साँझको जूनकिरी जस्तै हुन् सम्झनाहरू  
कुनै साँझ जूनकिरीहरू निभेछन् भने  
सम्झनू-- हाम्रा सम्झनाहरू प्नि सकिनेछन् सबै ।'  
र त्यतिन्जेल मैले सम्झेको मानिस  
तिमी नै हुनेछौ ।
