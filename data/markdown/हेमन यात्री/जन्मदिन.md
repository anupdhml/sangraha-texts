---
title: जन्मदिन
author: हेमन यात्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A5%87%E0%A4%AE%E0%A4%A8_%E0%A4%AF%E0%A4%BE%E0%A4%A4%E0%A5%8D%E0%A4%B0%E0%A5%80
---

मैले बाँचिदिएको छु  
र सम्झनेलाई एउटा बहाना भएको छ आजको दिन ।  
आमाको कोखमा छँदा  
म कहाँ--कहाँ पुगें हुँला ?  
लेकबेंसी/हाटबजार ?  
पँधेरो/करेसाबारी वा गौचरन ?  
त्योभन्दा टाढा पुगेको भए  
घरमाथि डाँडामा निस्केर पश्चिमतिर हेर्ने  
आमाको आँखाबाट पुगें हुँला  
आकाश--जमीन जोडिएको ठाउँसम्म ।  
म जन्मेपछि  
आमाले आफ्नो अनुहार देखाउनु भो पहिलोचोटि  
बलेसी, आँगन र छिमेकी देखाउनु भो  
बिस्तारै लेकबेंसी, हाटबजार र जङ्गल देखाउनु भो  
र घरमाथिको डाँडाबाट पश्चिमतिर फर्केर  
आकाश--जमीन जोडिएको ठाउँ देखाउँदै  
त्यहाँसम्म पुग्नलाई पखेटा हाल्दिनु भो ।  
आमाको कोखमा छँदा  
पहिलोचोटि आमाकै आँखाबाट पुगेको  
आकाश--जमीन जोडिएको छेउछाउमै छु आज  
र सम्झिरहेको छु  
पहिलोचोटि आमाको अनुहार हेरेको आजकै दिन ।  
भरिएको छु आजकै दिन  
शुभकामना र सम्झनाहरूले  
सम्झनेहरू त छँदैछन् सम्झनाको लहरमा  
बिर्सनेहरू पनि त छन् सम्झनाकै लहरमा  
यिनै सम्झनाका लहरसँगै  
पूर्वतिर फर्केर हेरिरहेको छु--  
आकाश--जमीन जोडिएको ठाउँ  
जहाँ आजकै दिन  
पहिलोचोटि मैले हेरेको भगवान बस्नुहुन्छ ।
