---
title: बेपत्ताको आत्मा
author: हेमन यात्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A5%87%E0%A4%AE%E0%A4%A8_%E0%A4%AF%E0%A4%BE%E0%A4%A4%E0%A5%8D%E0%A4%B0%E0%A5%80
---

बाँचेकाहरूसँग त छँदै छैन म  
मरेकाहरू सँग पनि छैन  
तिमीलाई याद हुनु पर्छ  
अझै  
शरद ऋतुको एकबिहान  
मैले बोकेको  
राजनीतिशास्त्र  
र  
केही युद्धका  
किताबहरू देखेर  
कलेज जाँदा--जाँदै  
बाटामै अपहृत भएको हूँ म  
त्यसयता  
बेठेगान छु आजसम्म  
टाढाबाट कुनै प्रेमीले  
पठाएको चिट्ठी  
बाटामै गुमनाम भए जस्तो  
यता घरमा  
म जिउँदै रहेको भ्रम बोकेर  
अन्धकारजस्तो बिश्वासमा बाँचिरहेका  
मेरा बा--आमा  
परदेश गएको छोरालाईझै  
बल मागिदिइरहेछन् अझै  
सुम्निमा--  
पारुहाङसँग  
र दिर्घायुको कामना  
गरिरहेका छन्  
मन्साउँदै बाटाका सिमे--भूमे  
तर  
हरेक सपनाभरि  
दुःख दिन आइरहने  
मलाई थाहा छ  
परदेश गएको छोराजस्तो  
फर्केर आउने छैन म  
मरेकाहरूसँग पनि छैन म  
बाँचेकाहरूसँग त छँदै छैन  
यसरी  
कतिञ्जेल बेपत्ता बनूँ  
र दुःख दिऊँ सपनाभरि आएर ?  
अब  
छुटाइदिनु मेरा लागि  
एकमुठी धान  
एकमुठी मकै  
एकमुठी कोदो  
एकमुठी फापर  
एकचिण्डो जाँड  
एकचिण्डो पानी  
एकथान खुकुरी  
एकथान भाँडा  
एकथान कपडा  
एकटुक्रा अदुवा  
खर्चलाई  
रु. एकको सिक्का  
र बनाइदिनू  
म अट्नेगरिको  
एउटा घर --  
घरछेउमै  
त्यसपछि  
कहिल्यै दुःख दिन  
आउने छैन  
म सपनाभरि  
शरद ऋतुको एकबिहान  
मैले बोकेको  
राजनीतिशास्त्र  
र  
केही युद्धका  
किताबहरू देखेर  
कलेज जाँदा--जाँदै  
बाटामै  
अपहरण गरेपछि  
तिमीले जिउँदै गाडेको  
मेरो खबर  
मेरा बा--आमालाई भनिदेऊ  
कम्तीमा रात--रातभर  
मेरो छायाले  
लखेट्दै  
दुःख दिइरहने छैन उनीहरूलाई ।
