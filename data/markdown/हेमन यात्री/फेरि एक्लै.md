---
title: फेरि एक्लै
author: हेमन यात्री
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B9%E0%A5%87%E0%A4%AE%E0%A4%A8_%E0%A4%AF%E0%A4%BE%E0%A4%A4%E0%A5%8D%E0%A4%B0%E0%A5%80
---

घरको भित्तामा झुण्डिएको फ्रेममा  
बैँशका श्यामश्वेत तस्बिरहरू मुस्कुराइरहेकै हुनेछन्  
बुइगलमा बसेर घुरिरहेकै हुनेछन् परेवाहरू  
आँगनछेवैको बाँसघारिमा कलकलेको एउटा सङ्गठन  
कलकल गरिरहेकै हुनेछ  
तर हुने छैन त्यहाँ  
सिर्फ एउटा मानिस ।  
सधैको जस्तै पश्चिमतिर जानेछ घाम  
फर्किनेछन् जङ्गल गएका गाइबस्तुहरू  
फर्किनेछन् हँसिया, कोदालो लिएर  
बारीमा गएका पर्मेलीहरू  
फर्किनेछन् स्कुल वा कलेज गएका नाति नतिनाहरू  
तर फर्किने छैन त्यहाँ  
सिर्फ एउटा मानिस ।  
सधैँ--सधै मौन बस्ने आकाश पनि  
सुन्न सकिन्छ झरी परेका बेला  
खोँज र पाखाहरूमाझ सुन्न सकिन्छ बरु खोला  
रुखका पातहरूमाझ सुन्न सकिन्छ बरु बतास  
सन्नाटाहरूमाझ सुन्न सकिन्छ बरु अँधेरी रात  
तर सुनिने छैन त्यहाँ  
सिर्फ एउटा मानिसको आवाज ।  
त्यसरीनै  
बुइगलमा बसेर घुरीरहेकै हुनेछन् परेवाहरू  
बाँसघारीमा हल्ला गरिरहेकै हुनेछन् कलकलेहरू  
ठिक त्यसैबेला  
नातिनीको बैवाहिक उत्सव चलिरहेकै हुनेछ घरमा  
लठ्ठी टेक्तै पुग्नेछौ तिमी आँगनको जग्गेमा  
आर्शीबाद दिनेछौ चिरआयुको  
र हठात सम्झनेछौ  
आफै सङ्ग छुटीगएको  
सिर्फ एउटा प्रिय मानिस ।  
बिस्तारै फिर्नेछौ घरभित्र  
उक्लनेछौ घरको तालामाथि  
खोल्नेछौ ध्वासो लागेको टिनको बाकस  
निकाल्नेछौ पुरानो डायरीमा च्यापेर राखेका प्रेमपत्रहरू  
हेर्नेछौ बिहेकै साल खिचेका युगल तस्बिर  
र बिस्तारै छाम्नेछौ  
छातीको देबे्र पाटामा दुःखेको  
सिर्फ एउटा मानिसको सम्झना ।  
पश्चिमतिर गइरहेकै हुनेछ घाम  
घरबाट बिदा मागिरहेको हुनेछ नातिनी  
ठिक त्यसैबेला  
बुढेसकालको धमीला आँखाहरू  
फ्याल्नेछौ --झ्यालबाहिर  
तलतल देखिनेछ खोला  
बग्न थाल्नेछौ तिमी  
फेरि एक्लै एक्लै ।
