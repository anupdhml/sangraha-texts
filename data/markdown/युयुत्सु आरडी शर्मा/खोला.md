---
title: खोला
author: युयुत्सु आरडी शर्मा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AF%E0%A5%81%E0%A4%AF%E0%A5%81%E0%A4%A4%E0%A5%8D%E0%A4%B8%E0%A5%81_%E0%A4%86%E0%A4%B0%E0%A4%A1%E0%A5%80_%E0%A4%B6%E0%A4%B0%E0%A5%8D%E0%A4%AE%E0%A4%BE
---

तिम्रो सङ्गमर्मरी काँध  
र, मेरो चौडा छातीको बीचमा  
गर्जिरहेछ एउटा खोला  
आँसु, आँसु, आँसु ।  
तिम्रो गुलियो मुख  
र, मेरो सुगन्धित जिब्रोको बीचमा  
एउटा फिलिङ्गाहरुको रात  
टल्काइरहेको तयो न्यानो नरम त्वचा  
त्वचा, त्वचा, त्वचा ।  
तिम्रो मांसल जीउ  
र मेरा कामिरहेका हातहरुको बीचमा छन्  
बादलहरु मात्तिएका लालीगुराँसे वनको सुगन्धले  
सुगन्धले, सुगन्धले, सुगन्धले ।  
तिम्रो बदामी आँखा र मेरो तातो मुखको बीचमा  
खसेका छन् पानीका थोपाहरु मोतीझैं  
जंगलका बाक्ला हरिया पातहरुमािथ  
पातहरु, पातहरु, पातहरु ।  
तिम्रो चम्किरहेको सेतो छाला  
र मेरो कालो कपालको बीचमा  
सुगाभन्दा हरिया पातहरु  
पहेँलिएका छन् अनवरत वर्षाले  
वर्षाले वर्षाले वर्षाले ।  
तिम्रो जँड्याहा लोग्नेको नपुंसक सिरानीसँगै  
बिताएका तिम्रा रातहरु  
र मेरो बहुलाएको टाउकोको बीच  
उम्रीरहेछ एउटा सानो कविता - वसन्तको  
जसले मेरो गहिरो घाउ भर्नेछ  
र, उमार्ने छ  
फूलहरु, फूलहरु, फूलहरु ।  
तिम्रा नीला पारिजात फूलका आँखा  
र मेरो कामिरहेको कलमको बीचमा  
एक्लिएको एउटा वनचरोको एकल चित्कार  
पागल, पागल, पागल ।  
तिम्रो मोतीजस्तै सेतो दाँत  
र, मेरो निद्राको बीच  
दौडदै आउँदै छ बर्खे पानी  
कुनै भोको नदीको रोदनझैं  
ताराहरु नभएको बिरानो आकाश  
र, ग्रीष्म रातको उराठलाग्दो  
अन्धकारमा, अन्धकारमा, अन्धकारमा ।  
तिम्रो ठूलो छाती  
र, मेरा नरम ओठको तिर्खाको बीचमा  
क्रुद्ध खोलाको आक्रोश  
ठोकिरहेको आफ्नो टाउको जादुजस्ता  
पहाडहरुमा, पहाडहरुमा, पहाडहरुमा ।  
तिम्रा निर्णयहरु र  
मेरो निभ्न लागेको टुकिको बीचमा  
खोला बौलाएको  
तँ; तँ कवि; तँ मूर्ख  
नपुंसक, जा जा गइहाल्-निस्किहाल् ।
