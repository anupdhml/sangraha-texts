---
title: आत्मघोषणा
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

अब म घोर तपस्या गर्छु  
म सोच्न थाल्नेछु  
कि  
मैले धेरै-धेरै महिनाहरु शुन्यमा बिताएँछु  
म सोच्न थालेको छु  
चल्न सक्दैन यसरी काम  
अब म घोर तपस्या गर्छु  
अब मेरो तपस्यालाई  
कुनै सुन्दरी मेनकाको उत्तेजक हाउभाउले भङ्ग गर्न सक्दैन  
अब म कष्ट भोग्छु  
म कसम पिउँछु  
बदलिने छ निश्चय अब मेरो चरित्र  
गुमाएका  
ती अमूल्य दिनहरु कल्पँदा  
आजकाल म थक्थक छु  
म रातो पुस्तकमा हात फैलाएर कसम पिउँछु  
दोहोरिन दिने छैन अब ती गल्तीहरु  
म सगरमाथालाई बिश्वास दिलाउन चाहन्छु  
उठ्ने छैनन्  
मेरो जीवनमा  
अब ती गल्तीका टाउकाहरु ।  
म  
अब  
आफ्ना रहरहरुको हत्या गर्छु  
सोच्न थाकेको छु  
लिनैपर्छ मैले बिगतका ती गल्तीहरुबाट शिक्षा  
भोलिदेखि मलाई फेरि पुनर्जिवन प्राप्त हुँदैछ  
अब म तपस्या गर्छु  
तपस्या गर्ने मेरो धेरै दिनदेखिको चाहना थियो  
अब म तपस्या गर्छु  
तर मेरो तपस्या इतिहासका ॠषिहरुको भन्दा भिन्दै छ  
भिन्दै छ भिन्दै  
एकदम भिन्दै  
जसमार्फत मलाई होइन  
फाइदा पुग्ने छ  
जनतालाई !
