---
title: डायरीका पानाहरु
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

आजकल हरदम  
दिउँसो/ बेलुकी/ रात/ बिहान  
मलाई पट्यारले घोचिरहन्छ  
पहिला पहिला त यत्ति सार्‍हो भएजस्तो लाग्दैनथ्यो  
तर, आजकल हरदम  
पट्यारको छलले हिर्काइरहन्छ  
क्रमश: हिर्काउँदै जान्छ  
म पट्यारको बिरुद्ध संग्रामको घोषणा गर्छु  
रेडियो खोलेर  
घन्काएर क्यासेट  
खोलेर किताबको झ्याल  
लेखेर केहि सेतो कागजमा  
म पट्यारको बिरुद्ध संग्रामको घोषणा गर्छु  
निस्केर टन्न घाम लागेको चोकमा  
गएर छाता चोक  
हेरेर नित्य पुस्तकहरु  
हेरेर नित्य पत्रीकाहरु  
पसेर पुस्तकालय  
सल्काएर सिगरेट  
तर, मात्र पराजय भोग्छु  
आजकल हरदम  
दिउँसो/ बेलुकि/ रात/ बिहान  
धरै नपाई  
मलाई पट्यारले निमोठिरहन्छ/ चिमोटिरहन्छ  
खै किन हो कुन्नी  
मलाई  
आजकल  
दिकदारीले निचोरिरहन्छ  
दिकदारीले पिटिरहन्छ  
गाला र नाकको टुप्पामा रातो रङ पोतिदिएर  
मलाई  
आजकल हरदम  
दिकदारीले जिस्क्याइरहन्छ  
बिवश छु !  
फो साँच्ची पक्कै पो त  
जिस्क्याइरहन्छ  
जिस्क्याइरहन्छ ।
