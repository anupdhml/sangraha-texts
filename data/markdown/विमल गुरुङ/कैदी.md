---
title: कैदी
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

कैदमा परेका मेरा साथिहरु,  
तिमीहरु थुनिएको खबर सुनेर  
म कत्ति पनि पछि हटेको छैन  
बरु,  
थाहा पाएको छु  
अझ होसियारी साथ अघि बढ्नु पर्ने कुरा  
बरु,  
थाहा पाएको छु  
अझ शतर्कतासाथ अघि लम्किनुपर्ने कुरा ।  
तिमिहरु थुनिएको खबर सुनेर  
मभित्र रगतको एउटा ज्वालामुखि भड्केको छ  
म अझ दृढ भएको छु  
मेरो मुटु अझ भयहिन भएको छ  
म अझ बढ्छु अगाडि  
अझ मान्छेहरु जागेका छैनन्  
जाग !  
ब्युँझ !  
उठ, कमाराहरु  
जागेपछि मान्छेहरु  
उनीहरुलाई रोक्नसक्ने बिश्वमा कुनै शक्ति छैन  
प्रत्येक पर्खाल बिरुद्ध भूकम्प भएर जाग ।  
कति सुत्छौ ?  
अब उठ  
डर, त्रास र संत्रासहरु फ्याँक  
अब उठ  
हत्कडी, नेलकडी र नालबन्दीहरु फ्याँक  
अब उठ ।
