---
title: मैले दियो जलाइन - १
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

किन जलाउनु?  
किन मैले जलाउनु?  
के घाम उदाइसक्यो?  
के हामीले अन्तिम जीत प्राप्त गरिसक्यौं?  
मैले दियो जलाइन ।  
म बार्षिक परिक्षा ६ महिनामा दिंदिन  
मैले दियो जलाइन  
जबसम्म हामी अन्तिम जीत पाइसक्तैनौ  
तबसम्म म  
मुक्तिको दियो जलाउन सक्तिन  
स्वतन्त्रताको दियो जलाउन सक्तिन  
खुशीका बादलहरु  
मेरो अनुहारको आकाशमा मडराउन सक्तिन ।  
मैले दियो जलाइन  
उनीहरुले भनेर हुन्छ?  
जबसम्म मैलाहरुलाई महासवरमा लगेर  
फाली सकिंदैन  
जबसम्म सगरमाथाको सिरानमा पुगिसकिंदैन  
तबसम्म म जीतको दियो जलाउन सक्तिन  
तबसम्म  
म घर अगाडिको सिंढिमा  
लश्करै मैनबत्तीहरु उभ्याएर झल्मलाउन सक्तिन  
काम अझै थुप्रै छन्  
उनीहरुले भनेर हुन्छ ?  
मैले दियो जलाइन  
के वीर बहादुरले रोटी पाउने पक्का भइसक्यो?
