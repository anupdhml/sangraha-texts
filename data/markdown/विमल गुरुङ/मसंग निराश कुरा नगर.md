---
title: मसंग निराश कुरा नगर
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

मसंग निराश कुरा नगर  
सुन्न मलाई गाह्रो पर्छ यस्ता कुरा  
लाग्छ -  
मुटु खसखसाए जस्तो  
सुन्दा यस्ता कुरा ।  
निराशालाई  
संधै मैले शत्रु मान्दै आएको छु  
निराशा प्रति म कठोर छु  
निराशा मेरो प्रतिद्वन्दी हो  
म निराशाको अनुहारसम्म हेर्न चाहन्न  
मसंग निराश कुरा नगर  
तिमीले आफ्नै मान्छेत्वलाई नकारेका छौ  
मलाई अर्ति नदेउ,  
उपदेश नदेऊ,  
शुभकामना नदेऊ,  
\\'राम्रो हुनु, नाम कमाउनु  
मेरो त ... !\\'  
साथि !  
मलाई तिम्रो अर्ति चहिन्न  
शुभकामना पनि चाहिन्न  
यसकारण,  
कि मलाई निराश मान्छेबाट केहि चाहिंदैन  
निराशाबाट केहि लिएर  
म आफूलाई अपबित्र बनाउन चाहन्न ।  
निराशा !  
तिम्रो मान्छे भए  
म अहिल्यै तिमीलाई काट्ने थिएँ  
तर के गरुँ बिवस छुं !  
मसंग निराश कुरा नगर  
निराशा प्रगतिको बाधक हो  
निराशा निरन्तरतामा पूर्णबिराम हो  
निराशा मृत्यु हो  
तिमी आफुलाई सानो देख्छौ  
मलाई थाहा छ  
तिमी हिनताबोधले ग्रस्त छौ  
तर, थाहा हुनुपर्ने तिमीलाई मेरो साथि !  
म तिमीलाई रोसका साथ भन्छु  
तिम्रा पनि हातहरु छन्,  
जसरी मेरा छन्, अरुहरुका छन्,  
तिम्रा पनि खुट्टा छन्,  
जसरी मेरा छन्, अरुहरुका छन्,  
तिम्रो टाउको पनि उस्तै हो,  
जस्तो मेरो, अरुहरुको ।  
मसंग निराश कुरा नगर  
आशा/प्रतिक्षा/प्रयत्न गर्न सिक  
आफूलाई सानो मात्र नदेख  
तिमी पनि मान्छे हौ,  
तिमी पनि केहि गर्न सक्छौ  
केहि बन्न सक्छौ ।  
मसंग निराश कुरा नगर  
आऊ,  
बरु -  
अलिकति पानामाको कुरा गरौं  
अलिकति रुमानियांको कुर गरौं  
अलिकति तियानमियान चोकको कुरा गरौं  
देशको भावी आन्दोलनको कुरा गरौं  
गणेशमानको कुरा गरौं  
आऊ,  
बरु -  
अलिकति मोदनाथको कुरा गरौं  
मोहनचन्द्रको कुरा गरौं  
अलिकति गृहयुद्धको कुरा गरौं  
सुरुङ युद्धको कुरा गरौं  
मसंग निराश कुरा नगर  
आऊ बरु -  
अलिकति तिम्रै फाटेको भेष्टको कुरा गरौं ।
