---
title: ईश्वर
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

भन्छन् मान्छेहरु -  
दुखमा मान्छे ईश्वरको नाम लिन्छन् !  
तर मैले लिइन ईश्वरको नाम ।  
जब -  
एकदिन अचानक थुना परें  
जिन्दगीको पहिलो पल्ट  
म गहिरो धर्म संकटमा परें ।  
टायरको झापट  
रातभरी उडुस  
गस्ती मच्छडको रातभरी  
सम्झना आमाको रातभरी  
सम्झना बहिनीको रातभरी  
तर,  
लागिरहयो त्यसबेला पनि ईश्वरको बाक्लो घृणा  
मैले लिइन ईश्वरको नाम  
बरु,  
सोचें, सोचिरहें प्यारपूर्बक  
मार्क्स । एंगेल्स । लेनिन । स्टालीन । माओ  
होची मिन्हा । लुलुम्बा । फ्युचिक !
