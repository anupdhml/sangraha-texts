---
title: कुकुरहरूले ताराहरू समाते
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

तिम्रो पाएँ पत्र  
थाहा पाएँ  
गिरफ्तार  
भएछन् ताराहरू !  
समातेछन्  
कुकुरहरूले ताराका जमात ।  
मेरा प्रिय ताराहरू !  
तिमीहरू अझ  
जोडतोडले चम्क  
म पनि चम्कन्छु ।  
कुकुरहरूले  
ताराहरू समाते !  
कुकुरहरूले  
चन्द्रमाहरू समाते ! !  
तर, कहाँ छौ यति सीमित ?  
तर, कहाँ छौ र यति मुठ्ठीभर  
कहाँ सकिएला र !  
सम्पूर्ण ताराहरू झोलामा हाल्न ! !  
कहाँ सकिएला र !  
सम्पूर्ण चन्द्रमा दराजमा हाल्न !  
कुकुरहरूले ताराहरू समाते  
कुकुरहरूले  
मौरीका गोलाहरू समाते ।
