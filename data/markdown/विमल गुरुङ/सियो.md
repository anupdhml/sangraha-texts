---
title: सियो
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

मलाई थाहा भयो  
मान्छेहरु अझ निन्द्राको जङ्गलबाट  
उम्केर खुल्ला चौरमा पुगिसकेका छैनन्  
त्यो खुल्ला चौर  
जहाँबाट आफूलाई हेरिन्छ  
जहाँबाट अरुलाई हेरिन्छ  
जहाँबाट सारा संसार देखिन्छ ।  
तर, जति जागेका छौं हामी  
हामी अब फेरि कहिल्यै सुत्दैनौं  
हामी  
जोड जोडले ढुँगा हान्छौं छानामा  
निन्द्रा बिगारिदिन्छौं  
निन्द्रा बिच्काइदिन्छौं ।  
हामीलाई थाहा छ  
खोर्सानी कहाँ उम्रीन्छ  
हामीलाई थाहा छ  
करेण्ट कहाँ बग्छ  
हामीलाई थाहा छ  
असारेको काँडा कुन दिशामा जवान भएको छ ।  
ए खोर्सानीका बोटहरु !  
तिमीहरु तरल भएर निन्द्रामग्न मान्छेका कानहरुबाट पस  
ए करेण्टहरु !  
तिमीहरु नजागेका मान्छेका छालाहरुलाई छ्वास्स  
स्पर्श गर  
ए सियोहरु !  
तिमीहरु सुतेका मान्छेका ढकनीलाई चुम  
ए असारेका काँडाहरु !  
तिमीहरु पनि मायाँ गर  
निदाएका मान्छेका आँखाका ढकनीहरुलाई  
हामीलाई थाहा छ  
असारेको काँडा कुन दिशामा जवान भएको छ ।
