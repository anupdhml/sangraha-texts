---
title: म हिम्मत हार्ने मान्छे होइन
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

म हिम्मत हार्ने मान्छे होइन  
प्यारालाइसिस होऊन् खुट्टाहरु  
म हिम्मत हार्ने मान्छे होइन  
आँखाहरु अन्धा होऊन्  
म बिश्व हेर्न सक्छु  
हातहरु काटिऊन्  
म कबिता कोर्न सक्छु  
हिम्मत  
मान्छेको सर्बोत्कृष्ट गहना हो  
हातहरु नहोऊन्  
खुट्टाहरु नहोऊन्  
म पृथ्वी छाम्न सक्छु  
कुदेर ब्रह्माण्ड फन्को मार्न सक्छु  
टाउको नहोस्  
म खुट्टाले हिंड्न सक्छु  
खुट्टा नहोऊन्  
म टाउकोले हिँड्न सक्छु  
हिम्मतले पहाड लत्रीएको देखेको छु  
हिम्मत हार्ने मान्छे मलाई स्वीकार्य छैन  
म हिम्मत हार्ने मान्छे होइन  
काटिऊन् खुट्टाहरु  
छातीले हिँडिरहन्छु  
हिँडिरहन्छु ।
