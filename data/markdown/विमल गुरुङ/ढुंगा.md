---
title: ढुंगा
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

ढुंगालाई  
मंगलग्रहको टुप्पीबाट  
तल ।।।।  
गल्छितिर झारिदिए पनि हुन्छ  
नझारे पनि हुन्छ  
केहि फरक पर्दैन ।  
ढुंगालाई छाडै छाडा मान्छेहरुको राज्यबाट  
पानी माथि गुडाउँदै  
टापुहरुको राष्ट्रसम्म पुर्‍याए पनि हुन्छ  
नपुर्‍याए पनि हुन्छ  
केहि फरक पर्दैन ।  
ढुंगालाई  
फिडेल, अराफात र बेनिजिरसंग पराएपनि हुन्छ  
नगराए पनि हुन्छ  
ढुंगालाई जे गरेपनि हुन्छ  
ढुंगालाई जे नगरे पनि हुन्छ ।  
ढुंगालाई  
मरुभूमिको तातो बालुवामा लगेर  
मिल्काए पनि हुन्छ  
आफ्नो  
आलिंगनभित्र सुरक्षित राखे पनि हुन्छ ।  
ढुंगालाई  
कुपिको समिप राखेर पढाए पनि हुन्छ  
नपढाए पनि हुन्छ  
जे गर्दा पनि हुन्छ ।  
ढ्ंगालाई औंसीको रातमा  
खेतमा लगेर हलो जोताएपनि हुन्छ  
नजोताए पनि हुन्छ ।  
झोलामा  
पुस्तक र कापीहरु राखिदिएर  
ढुंगालाई बिद्यालय पठाए पनि हुन्छ  
नपठाए पनि हुन्छ ।  
हामी सिर्फ ढुंगाहरु !  
खुब हामी सहनशील छौं !  
ढुंगालाई अचानोमा राखेर खुकुरीले काटे पनि हुन्छ  
कराहीमा भुटे पनि हुन्छ ।  
ढुंगालाई भैंसीसंग लाप्पा खेलाएपनि हुन्छ  
ढुंगालाई दोकानको सिसाभित्र सजाएपनि हुन्छ  
ढुंगालाई क्लबमा लगेर नचाए पनि हुन्छ  
हामी सिर्फ ढुंगाहरु !  
हामी सिर्फ नोकरहरु !  
ढुंगालाई जे गर्दा पनि हुन्छ/ जे नगर्दा पनि हुन्छ  
ढुंगालाई जे गरे पनि हुन्छ  
ढुंगालाई जे नगरे पनि हुन्छ ।
