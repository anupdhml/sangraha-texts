---
title: रेलगाडी
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

घरबार छोडेर  
गाउँमा बसेर  
जनताको लागि काम गर्ने  
नदीहरुलाई  
मेरो अशेष प्यार !  
खुकुरीको धारमा उभिएर  
बलिदान हुन तयार  
धर्ती हराबरा बनाउने  
सपना बोकेर  
हुरीझरी चिर्दै अगाडी बढिरहेका  
रेलगाडीहरुलाई  
मेरो सम्झना ।  
भोक खाएर  
तिर्खा पिएर  
आफ्नो दुब्ली पत्नी  
र अलपत्र बालबच्चाहरुको याद  
झोलामा हालेर  
मरुभूमिको बालुवै बालुवामा हिंडिरहेका  
दयालु यात्री !  
तिमीलाई मेरो शुभकामना !  
घरिघरि चिसो जून आँखाभित्र राख्दै  
आकाशमा झलमल्ल ताराहरु हेर्दै  
बर्षौदेखि जेल परेका आफ्ना मित्रहरु संम्झदै  
भत्केको मन लिएर  
चिसो गोरेटोमा हिंडिरहेका  
पर्बतारोहीहरुलाई  
म मार्फत मायाको अलिकति आँसु ।  
आफू दुख सहेर अरुलाई सुख दिन खोज्ने  
आफू मरेर अरुलाई बचाउन चाहने  
आनन्द मानेर गरीबको नानीसङ्ग हाँसखेल गर्ने  
अक्सिजन नबोकी चन्द्रमा बिचरण गर्ने  
हिम्मती मान्छेहरुलाई, मेरो सबिनम्र ढोग !
