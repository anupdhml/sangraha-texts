---
title: गुफा बस्छु
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

दिनभरि चोकतिर रल्लिनुभन्दा  
गुफा बस्नु बेस  
गुफा बस्छु  
च्याप्दै खैनी  
तान्दै चुरोट  
खेल्नु भन्दा चेस  
बिगार्दै बानी यसरी भन्दा  
थन्किनु उत्तम कोठामा  
कोठा बस्छु ।  
नराम्रो हो बस्नु कोठा?  
कोठा बस्छु  
गुफा रुङ्छु ।  
अक्षरहरु भित्र डुब्दाडुब्दै पानी खाएर मरिन्छ भने  
छैन चिन्ता केहि मलाई  
मलाई नहकार्नुस् आमा !  
गुफा बस्छु,  
गुफा ।
