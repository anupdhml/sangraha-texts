---
title: आगो बल्दैछ
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

केटाहरुको  
भेलाबाट निर्णय भयो  
आगो बाल्ने  
भरै खाइसकेपछि खाना ।  
आगो बल्दैछ  
पात पतिंगरहरु जल्दैछन्  
काठहरु बल्दैछन्  
खसेलाहरु जल्दैछन्  
आगो बल्दैछ ।  
रहर छ  
आगो ताप्ने मलाई पनि  
यो हुस्सु परेको रातमा ।  
आगो बल्दैछ  
अवरोधहरुको फलामको सत्ता गल्दैछ  
हामीलाइ  
बाटोमा  
राम्ररी हिंड्न नदिने  
काँडाहरु जल्दैछन्  
कोइला हुँदैछन्  
खरानी हुँदैछन्  
आगो बल्दैछ ।  
कहीं जाँदा पनि  
हामीलाई शान्ति छैन  
कोठा जाँदा पनि शान्ति छैन  
कौसीमा  
सडक, रिक्सा, साइकल, मोटर  
मान्छेहरु र  
काठका पोशाक लगाएका घरहरु हेर्दा पनि शान्ति छैन  
सिमेन्टका पोशाक लगाएका घरहरु हेर्दा पनि शान्ति छैन  
केही गर्दा पनि शान्ति छैन  
कतै जाँदा पनि शान्ति छैन  
हुस्सु-हुस्सु छ चारैतिर  
ठण्डा-ठण्डा छ चारै-चारैतिर ।  
हुन सक्छ  
यसैले केटाहरुको  
भेलाबाट निर्णय भयो  
आगो बाल्ने  
भरे खाइसकेपछि खाना ।  
आगो बल्दैछ  
साइकलको पुरानो टायर जल्दैछ  
खुब मजाले  
हवार-हवार्ती जल्दैछ  
साइकलको  
डेट-अफ ट्युबहरु जल्दैछन्  
छेस्का छेस्कीहरु बल्दैछन्  
मकैका खोयाहरु जल्दैछन्  
प्लास्टिकहरु बल्दैछन्  
ढुङ्गाहरु काला हुदैछन्  
माटोहरु डड्दैछन्  
वातावरण तापमय हुदैछन्  
फलामका वीर धुँवाहरु नक्षत्रतिर जाँदै छन्  
हुस्सु भयभित हुदैछ  
आगो बल्दैछ ! !
