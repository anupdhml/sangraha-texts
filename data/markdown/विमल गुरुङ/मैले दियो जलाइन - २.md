---
title: मैले दियो जलाइन - २
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

\\'प्रजातन्त्र\\' आयो  
त्यसैले आज गोली चल्यो  
साथिले टोक्यो -  
तिमी दियो नजलाउने?  
म सक्सकाएँ  
म हिच्किचाहटले बांधिएँ ।  
मलाई थाहा छ  
आज पनि काँधे दमाईंका  
मुनाहरु आधा पेट सुत्नेछन्  
हैन?  
भोलि पनि सुत्नेछन्  
पर्सि/निकोर्सि/कानेकोर्सि  
यसरी अझ कैयौं दिन कैयौं दिन  
\\'प्रजातन्त्र\\' आयो  
त्यसैले मुलुकमा भाबीकर्णधारहरु  
भोकै डल्लिएर  
आमाको छातीमा मुन्टो ढल्काएर  
चिसो स्वाँठमा सुतिरहेछन् ।  
\\'प्रजातन्त्र\\' आयो  
त्यसैले मान्छेहरु अझ अघि बढने कुरा गर्दैछन् ।  
\\'प्रजातन्त्र\\' आयो  
त्यसैले अपराधीहरु सडकमा छाती फर्काएर हिंड्दैछन् ।  
\\'प्रजातन्त्र\\' आयो  
त्यसैले उ जागीर पाउने धुनमा हाकिमको चाकडी गर्दैछन् ।  
\\'प्रजातन्त्र\\' आयो  
त्यसैले आज एक पल्ट फेरि प्रहरीहरु मान्छेको टाउकोबाट हिंडे ।  
\\'प्रजातन्त्र\\' आयो  
त्यसैले आज गोली चल्यो  
र मारियो  
जुलुस हेर्न गएको एउटा सानो बालक !
