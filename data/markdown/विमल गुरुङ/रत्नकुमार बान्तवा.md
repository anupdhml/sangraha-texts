---
title: रत्नकुमार बान्तवा
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

सञ्जय थापालाई धन्यबाद  
जसले मलाई देउमाईको किनारमा, दिए  
जस्ले मलाई रत्नकुमार बान्तवाको जीवनी दिए ।  
म थुप्रै पल्ट रोएको छु  
चे ग्वेभाराको अवसनमा रोएको छु  
स्पार्टाकसको देहान्तमा रोएको छु  
साल्भाडोर एलेण्डेको स्वर्गबासमा रोएको छु ।  
आज पनि म रोएँ  
मेरो आँखाको नदीबाट  
कुलो भएर आँशुहरु गालाहरुबाट बगे  
आज म  
रत्नकुमार बान्तवाको क्रुर हत्यामा  
गोलीले दुलो परेको उसको छती सम्झंदै  
रगतले लत्पतिएको उसको कमिज सम्झंदै रोएँ  
आज पनि म रोएँ ।  
बान्तवा !  
तिमीलाई मेरो लालसलाम  
तिम्रो बाटोमा आज म अझ दर्‍हो भएर उभिएको छु ।
