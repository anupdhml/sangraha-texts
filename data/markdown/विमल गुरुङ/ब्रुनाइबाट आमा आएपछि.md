---
title: ब्रुनाइबाट आमा आएपछि
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

निस्कृय भित्ताहरु  
ब्याख्यान सुन्न आमा अगाडि आए  
भित्ताको  
कलेजो, मृगौला र मुटुहरुमा  
शब्दका बम्फकहरु हानीन्  
भित्ताका काँधहरु समाएरा हल्लाइन् जोड जोडले  
मासु काट्ने अचानोमा राखेर  
भित्ताका निन्द्राहरु चोक्टै-चोक्टा पारिन् ।  
एउटा भित्तालाई  
तुरुन्तै  
पहाड पठाउने निर्णय गरिन्  
एउटा भित्तालाई  
निकट भबिष्यमा  
बीरगञ्ज पठाउने फैसला सुनाइन्/निर्णय सुनाइन् ।  
भोलिदेखि  
भित्ताहरु काममा जुट्न थाले  
आमासंगै भित्ताहरु  
सिमेण्ट भुईं, सफा गर्न थाले  
भुईंमा  
डेक्ची र बाल्टिनका बाल्टीन  
पानी खन्याउन थाले  
पानीलाई कपडाले सम्याउन थाले ।  
एउटा भित्ता  
घरबाट निस्केर  
फोहरमैला जलाउन लाग्यो  
तल करेसाबारीमा  
हरिशचन्द्र भएर ।  
आमा आएपछि  
भित्ताहरु खट्न लागे  
आ-आफ्नो कार्यक्षेत्रमा ।  
एउटा भित्ता  
चर्पि सफा गर्दैछ  
एउटा भित्ता  
झिरझिरेमा  
रबरको पुरानो चप्पल  
दबाईको पुरानो सिसि  
र, झिक्राझिक्रीहरु हालेर  
तल घुर्‍यानमा लादैछ  
झिरझिरेमा हालेर ।  
एउटा भित्ता  
घण्टीको सन्तुलनका लागि  
पलेटी मारेर  
खोसेलाको बिंडा बनाउँदैछ  
एउटा भित्ता  
कुचोले काठ पतिङ्गार फ्याँक्दैछ ।  
आमा आएपछि  
भित्ताहरु खट्न लागे  
आ-आफ्नो कार्यक्षेत्रमा ।  
आमा आएपछि  
सबैका सामु  
काम आयो आमासंगै ।  
घर सफाई चलिरहेछ अझै  
आमा आएपछि  
भोलि पनि छ  
पर्सि पनि छ  
घर सफाई चलिरहेछ ।
