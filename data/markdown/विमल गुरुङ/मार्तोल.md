---
title: मार्तोल
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

मैले आँखबाट बगाएको नदी त्यसै बगेको छैन  
मेरो कलेजो टुक्रा-टुक्रा छिनिएको मैले बिर्सेको छैन  
के गरेन त्यसले?  
त्यसले मेरी भाउजूहरुलाई गल्ली-गल्लीमा  
नाङ्गो नचाएको थाहा छ  
त्यसले मेरी बहिनिहरुलाई ढुँगा हान्दै  
स्टुडियोबाट जिस्क्याएको थाहा छ ।  
त्यसले मेरो दाजुहरुलाई  
अँध्यारोमा मिलाई-मिलाई हत्या गरेको थाहा छ ।  
के गरेन त्यसले?  
थाहा छ, त्यो पापी आँधीका बारेमा मलाई  
जसले मेरी दिदिहरुको सिन्दुर पुछेर लगेको थाहा छ  
थाहा छ, त्यो पापी मार्तोलका बारेमा  
जसले मेरी दिदिहरुको चुरा फुटाएर गएको छ  
त्यो मार्तोल एक दिन मारिने छ  
त्यो मार्तोल एक् दिन मर्ने छ  
बोतल पञ्जामा कसेर भन्छु  
म मार्तोललाई मार्छु ।  
थाहा भइसकेको छ  
मार्तोललाई नमारी हावाको शीतल लहर नचल्ने रहेछ  
मार्तोललाई नमारी शाली नदी नबग्ने रहेछ  
मार्तोललाई नमारी मासु ब्यापारमा बुद्धता नछाड्ने रहेछ  
थाहा भइसकेको छ मलाई,  
मार्तोललाई नमारी रामकृष्णेले देखेको जुत्ता नपाउने रहेछ  
त्यसैले पनि मैले मार्तोललाई मार्नै पर्छ  
धेरै पल्ट दाँत किटेको छु  
म मार्तोललाई मार्छु ।  
१८७१ का पेरिस म कसरी भुल्न सक्छु !  
अमेरिकाको त्यो फाँसी म कसरी भुल्न सक्छु !  
रुसी दरबार बाहिरको त्यो रगत  
मजदुर र तिनका स्वास्नी  
र  
तिनका भोका बच्चाहरुको त्यो रगत म कसरी भुल्न सक्छु !  
म कसरी भुल्न सक्छु  
चे ग्वेभाराहरुको त्यो दुखदायी मृत्यु !  
बिचरा त्यो एलेण्डेको आततायी हत्या !  
स्पार्टाकसको त्यो पराजय म कसरी पचाउन सक्छु !  
म भुल्न सक्दिन  
सक्दिन मुटु-कलेजो चुँडाउने  
रुखका ती स्वच्छ पातहरुलाई मारेको इतिहास  
म कामना गर्छु -  
सब किराहरुको पतन आओस् !  
पृथ्वीबाट खजुराहरुको सदाको लागि अन्त्य होओस्  
म त्यो दुइमुखे मार्तोललाई मार्छु  
मनका ब्यथाहरु गीतमा समेत उनेर गाउन नदिने  
म त्यो मार्तोललाई पासोमा पार्छु  
जीत मेरो हुने छ,  
किनकि  
मेरो पछाडी लाखौं लाख बहादुरहरु हुनेछन्  
हार मार्तोलको हुनेछ  
किनकि  
उसका पछाडि कायर र लोभीहरु हुनेछन्  
र हुनेछ पापीहरुलाई लिन नाच्दै आइरहेको कालको छाँया ।
