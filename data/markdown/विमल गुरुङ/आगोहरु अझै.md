---
title: आगोहरु अझै
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

चहलपहल गरिरहेछन्  
अगेना भित्र  
आगोहरु अझै ।  
उनीहरु  
मासुको तरकारी नउम्लाई  
नछोएड्ने भएका छन् ।  
टाउको निकालिरहेछन्  
चिम्नीको प्वालबाट धुँवाहरु  
भंगेराहरु चौका बाहिर  
नूनको बिर्को उघारेको आवाज सुनिरहेछन्  
परेवाहरु सुनिहरेछन् बाहिर सिलौटा पिडाले कराईरहेको ।  
बाहिर घाम लागिरहेछ  
लागिरहेछ चौकाभित्र झन घाम ।  
अगेनाभित्र  
आगोहरु हात मिलाइरहेछन्  
मिटिङ गरिरहेछन् । आमसभाहरु गरिरहेछन्  
योजनाहरु गरिरहेछन्  
कार्यक्रमहरु बनाइरहेछन् ।  
वराहक्षेत्र त पुगियो  
अब, उनीहरु अगाडीको बाटो सोचिरहेछन्  
म देखिरहेछु  
उनीहरुको ढाँडमा अझै छ त्यो \\'रुपसाइठ\\'  
उनीहरुले युद्धको पोशाक उतारेका छैनन् ।  
चहलपहल गरिरहेछन्  
आगेनाभित्र  
आगोहरु अझै ।
