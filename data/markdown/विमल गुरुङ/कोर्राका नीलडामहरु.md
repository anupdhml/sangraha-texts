---
title: कोर्राका नीलडामहरु
author: विमल गुरुङ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AE%E0%A4%B2_%E0%A4%97%E0%A5%81%E0%A4%B0%E0%A5%81%E0%A4%99
---

यातनायन्त्रको अर्को रुप हो  
यातनामा मान्छे पागल बन्छ  
यातना बाटो पनि !  
झिल्काको प्रवाहमा  
पसिनाका छालहरुमा धसिएपछि  
मान्छे अनुबाद एउटा फलाममा  
भो ! भो !  
तिम्रो यो कोर्रा नघुमाऊ  
कोर्राका नीलडामहरु  
मेरो शरिरमा टाँसिएका छन्  
सरदार !  
यो मेरो घर हो !  
यो घर आकाशका ताराहरुको हो ।  
सरदार मलाई दिन/ रात हेला मात्रै किन?  
राम्रो भयो !  
मेरो कायरताहरु कतातिर हराएँ?  
यो छाला बाक्लो भएको छ, दुख्दैन  
भो ! भो !  
बेकारको काम किन?  
लग फर्काएर त्यतैतिर  
मलाई ठटाउन  
तिम्री प्यारी  
पत्नी साहेबले दिएको डण्डा ।
