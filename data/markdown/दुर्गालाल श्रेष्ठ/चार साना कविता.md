---
title: चार साना कविता
author: दुर्गालाल श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%81%E0%A4%B0%E0%A5%8D%E0%A4%97%E0%A4%BE%E0%A4%B2%E0%A4%BE%E0%A4%B2_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

घरमूली  
भेट्न भनी उसकोमा जान्छु  
पुग्छु त्यहाँ तर ऊ हुन्न  
मान्छे छन् तर घरमा घर नै  
छैन कि झैं कस्तो शून्य  
ऊ नहुँदाको यो क्षण सहसा  
बुझ्छु म उसको कति मूल्य  
ऊ त अहो यो घरकै रै\\'छ  
औँठीबीचको मणितुल्य  
देख्दैछु  
देख्छु चरा उड्दै छ संवेग  
खोला कुद्दै छ  
तृणतक आफ्नो सङ्घर्षैमा  
अविरल जुट्दै छ  
जति सुनामी हुँडुली आओस्  
जति गरोस् संहार  
संसार त झन् नित्य नवल भै  
उठ्दै-उठ्दै छ  
चिता बोल्छ  
भन्छ चिता, "जो विधिवत् मर्छ  
उसको हूँ म निवास  
किन्तु म धेरै मुर्दा देख्छु  
फेरिरहेको श्वास  
जानाजान अकालै मर्ने  
यी हुन् प्रेताकार  
जीवित क्यै छ त यिनको ज्यूमा  
केवल छ अहंकार"  
प्रार्थना  
आँखा खुल्नासाथ म देख्छु  
कति सुन्दर संसार  
श्रद्धानत भै अर्पण गर्छु  
ईश्वरप्रति आभार  
ईश्वरसँग मन पुग्दछ माग्न  
थाहै हुन्न किन-  
\\'सुख दिन नसके पनि जगलाई  
नपरोस् दुःख दिन\\'
