---
title: गरिबको राष्ट्रगान
author: दुर्गालाल श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%81%E0%A4%B0%E0%A5%8D%E0%A4%97%E0%A4%BE%E0%A4%B2%E0%A4%BE%E0%A4%B2_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

हो, मलाई पनि त प्यारो लाग्छ मेरो देश है  
तर म देख्दिनँ हाय ! मेरो देश खै, त्यो देश खै ?  
छैन सबकन उत्ति हावा, घामपानी तक जहाँ  
कति त छन् नीदै बिसाउनबाट पनि वञ्चित यहाँ !  
छन् सबै, तर यति विचित्र कि छैन हाम्रो निम्ति क्यै  
देश मेरो पनि भए यो, खै त, मेरो अंश खै ?  
यति यहाँ विषाक्त हावा, सर्पको लपलप फणा  
सासले आगो उकेल्दै बाँच्नु कत्ति विडम्बना !  
यो त हाम्रो खोस्नु हैन र, बाँच्नुको अधिकार नै  
गर्छु अब विद्रोह गर्छु म, छैन यो स्वीकार है !  
नाइँ यस्तो हीन जीवन अब कदापि म बाँच्दिनँ  
यो त हास्यास्पद मरण हो, अहँ अँगाल्न म सक्दिनँ  
ज्यूनु हाम्रो भन्नु क्यै छ त पीरकै बस् भार छ  
पीर हो नि लडेर गुम्ने, प्राप्ति तर संसार छ !  
ए तिमी ! हामी गरिबको गर्दछौ जो रक्तपान  
किन तिमीसँग नै म गाऊँ, स्वर मिलाई राष्ट्रगान ?  
गर्नु भण्डाफोर तिम्रो, देशकै गुनगान हो !  
नाश तिम्रो पार्नु हाम्रो राष्ट्रकै निर्माण हो !
