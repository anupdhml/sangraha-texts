---
title: दुर्दिनको यौटा दृश्य
author: दुर्गालाल श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%81%E0%A4%B0%E0%A5%8D%E0%A4%97%E0%A4%BE%E0%A4%B2%E0%A4%BE%E0%A4%B2_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

रात गयो,  
बिहान आउला,  
के--केन गरूँ झैँ कत्रो आस ।  
तर खै?...  
न मिर्मिर, न चिर्बिर  
न गतिमा गति छ  
न जीवनमै जीवन;  
विरक्तिको बर्कोभित्र,  
चिहानी सन्नझैँ  
चुपचाप छ वातावरण ।  
घरी--घरी भित्र असह्रय शूलको चस्को दिँदै  
मृत्युको हातझैँ रिङ्दै छ  
चिसो--चिसो बतास;  
बिहानी मरेको बिहानलाई  
एकटकले नियाल्दै छ  
विह्रवल हुँदै अनायास;  
 निःशब्द सिमसिमे कोठामा  
ओर्लिरहेछ आकाश ।  
जीउभरि आँखैआँखा  
ट्वाल्ल उघारी एकतमास  
आँसु र हाँसोको सङ्गीतमय  
बिम्झाइको विम्बजस्तै  
ठडिइरहेछ प्रत्येक घाँस ।  
निराश--निराशको तुवाँलोमा  
पलाउँदै छिटफुट आस  
आँधी कुरेझैँ अडिग/अचल  
गुम्म--गुम्म परिवेश;  
यो क्षण म देख्दै छु  
प्रकृतिको क्यानभासमा  
सिङ्गो मेरो देश ।
