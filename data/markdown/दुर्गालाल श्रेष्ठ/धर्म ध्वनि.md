---
title: धर्म ध्वनि
author: दुर्गालाल श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%81%E0%A4%B0%E0%A5%8D%E0%A4%97%E0%A4%BE%E0%A4%B2%E0%A4%BE%E0%A4%B2_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

धर्मको ध्वनि फैलियोस्  
बुद्ध-वाणी गुञ्जियोस् !  
विश्व नै ढकमक्क पारी  
शान्ति फूल फुलिरहोस् !  
एक नै सब हो सबै बुझ  
एक हो है, एक हो  
मर्म यो नै धर्म हो है  
बुद्धको सद्धर्म हो !  
जनजनैको मनमनै यो  
मन्त्र घननन घन्कियोस् !  
धर्मको ध्वनि फैलियोस्  
बुद्ध-वाणी गुञ्जियोस् !  
धर्म यस्तो चीज हो  
जुन हुन्न जात र पातमा,  
बुद्ध-आँखाले बिहान  
देख्छ कालो रातमा !  
प्राणी सबको हृदयमा त्यो  
दिव्य ज्योति झलल्ल होस् !  
धर्मको ध्वनि फैलियोस्  
बुद्ध-वाणी गुञ्जियोस् !  
बौद्ध, हिन्दू, जैन के हो ?  
धर्म आखिर धर्म हो  
घाउ दुख्छ भनेर सबले  
बुझ्नुपर्ने मर्म हो  
चर्म-रङ्ग अनेक बिर्सी  
मन परस्पर एक होस्  
धर्मको ध्वनि फैलियोस्  
बुद्ध-वाणी गुञ्जियोस् !  
\\'शान्ति भन्दै जति जपे पनि  
हैन है त्यो आउने,  
शान्ति निर्मल चित्तमाझै-  
मात्र हैन र छाउने ?\\'  
बुद्धको यो दर्शनले  
चेतना हाम्रो खुलोस् !  
धर्मको ध्वनि फैलियोस्  
बुद्ध-वाणी गुञ्जियोस् !  
धन्य हे नेपाल आमा !  
धन्य तिम्रो लुम्बिनी !  
धन्य गौतम विश्वका हे  
शान्तिनायक अग्रणी !  
प्रकट होस् त्यो शान्ति तिम्रो  
धर्ती सङ्कट मुक्त होस् !  
धर्मको ध्वनि फैलियोस्  
बुद्ध-वाणी गुञ्जियोस् !
