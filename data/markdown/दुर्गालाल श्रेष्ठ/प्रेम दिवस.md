---
title: प्रेम दिवस
author: दुर्गालाल श्रेष्ठ
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%A6%E0%A5%81%E0%A4%B0%E0%A5%8D%E0%A4%97%E0%A4%BE%E0%A4%B2%E0%A4%BE%E0%A4%B2_%E0%A4%B6%E0%A5%8D%E0%A4%B0%E0%A5%87%E0%A4%B7%E0%A5%8D%E0%A4%A0
---

आज व्याप्त छ व्योममण्डल  
दीप्त प्रेमपरागले  
दिन घमैलो पनि छ रक्तिम  
स्वप्नयुक्त सुहागले  
देख्छु चुनरी फरफराई  
उडिरहेको कल्पना  
शून्यमा पनि सुन्छु प्रेमी-  
प्रेमिकाको जल्पना  
खै, छहारीमा छहारी  
न त छ कुञ्जै, कुञ्जमा  
देख्छु सब परिणत भएझैँ  
विजन प्रेमै-पुञ्जमा  
चल्छ मन उद्दीप्त पार्दै  
आज हावा पागल  
नभ-नयन-गाजल समानै  
कति सुशोभित बादल  
प्रेमदिवस रहेछ यो क्षण  
पत्थरै पनि पग्लिने  
बगर-डगर जलाम्य पार्दै  
प्रेमबाढी उर्लिने  
प्रेमदिवस छ यति सुखद यो  
एकदिन मात्रै किन  
जीवनै सप्रेम बाचौँ  
होस् न बरु एकैछिन ।
