---
title: आस्थाका फूलहरू
author: शारदा शर्मा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B6%E0%A4%BE%E0%A4%B0%E0%A4%A6%E0%A4%BE_%E0%A4%B6%E0%A4%B0%E0%A5%8D%E0%A4%AE%E0%A4%BE
---

सीमा नभत्काउनु  
त्यसभन्दा वारी  
मान्छेको बस्ती छ  
म तिमीलाई  
देवता भनेर पत्याइरहन चाहन्छु ।  
नजिकबाट  
कमी कमजोरीले व्याप्त  
निर्वस्त्र  
तिमी,  
हामीजस्तै साँगुरो र अपूरो देखिनेछौँ सम्भवतः  
म तिमीलाई  
औसत मान्छेभन्दा बेग्लै  
विराट,  
सम्पूर्ण देख्न चाहन्छु ।  
मान्छेका बस्तीमा घाम अस्ताउँछ सधैँ  
ऋतुहरु फेरिरहन्छन् चक्रवत्  
फक्रन्छन् र झर्छन् फूलहरु  
आफ्ना अनन्त अभावका सामु  
नतमस्तक छ मान्छे  
विवश छ ।  
आरोपण गरेर  
सर्वशक्तिवत्ताका सम्पूर्ण देवत्व रुप  
त्रुटिमुक्त र अनिन्द्य  
म तिमीलाई  
नित्य,  
अविनाशी भनेर ठम्याइरहन चाहन्छु ।  
यहाँ  
स--साना निहुँमा  
असीमित घृणा गर्छन् मान्छे एक अर्कालाई  
अथाह माया गर्छन्  
विजयका खुशी र पराजयका दुःखले अभिभूत  
तिनका प्रत्येक प्राप्ति र अप्राप्ति सापेक्ष छन्  
कमजोर मान्छेदेखि सर्वथा भिन्न  
तिमी  
सर्वशक्तिमान र अजेय भनेर  
मान्छेका अनिवार्य विरामहरुलाई  
म अर्थ र औचित्य दिन चाहन्छु ।  
विश्वास नभत्काउनु  
त्यसभन्दा वारी  
मान्छेको बस्तीमा  
हरिया आस्था लहलहाएका छन्  
आस्था ओइलायो भने  
आगो लाग्नेछ यस बस्तीमा  
मान्छे आफ्नै उर्जाले सल्कनेछ र सखाप हुनेछ ।  
नचिनिने नबुझिने गरेर  
तिमी दूरीमै बस्नु  
आफ्ना भावनामा आरोपण गरेर  
सजाएर प्रतिकहरुमा  
म तिमीलाई जताततै छर्छु र पूजा गर्छु
