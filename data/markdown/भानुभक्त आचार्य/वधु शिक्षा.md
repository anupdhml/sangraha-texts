---
title: वधु शिक्षा
author: भानुभक्त आचार्य
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A4%BE%E0%A4%A8%E0%A5%81%E0%A4%AD%E0%A4%95%E0%A5%8D%E0%A4%A4_%E0%A4%86%E0%A4%9A%E0%A4%BE%E0%A4%B0%E0%A5%8D%E0%A4%AF
---

प्रस्तावना  
एक थोक भन्छु न मान्नु दुःख हे मित्र तारापति ।  
तिम्रा ई जति छन् जहानहरू ता जुझ्न्या रह्या छन् अति ।।  
सून्याँ दन्तबझान आज घरको कर्कर् गर्‍याको जसै ।  
भर्रात् जाग्रान झैं भयो मकन ता लागेन आँखा कसै ।।१।।  
धन् इज्जत् र घरबार देख्छु बढिया छैनन् कुनै चीज् कमी ।  
बूहारी यदि कर्कशा हुन गया क्या घर् गरौला तिमी ।।  
साह्रै झोक उठयो मलाइ र बधूशिक्षा बनाया पनी ।  
यस्ले पत्नि, बुहारि, छोरीहरूको तालिम् गरौला भनी ।।२।।  
हुन त म अतिथी हूँ यस् बिनूँ के छ खाँचो ।  
तर पनि त म भन्छु मित्र ह्वौ जानि सांँचो ।।  
घर चतुरञि गर्छन् बुद्धिमान्ले अगाडि ।  
बखत चुकि दिंदामा हुन्छ काहांँ पछाडि ।।३।।  
उपदेश  
प्रातःकाल महाँ उठेर पहिले ध्यान् ईश्वरैको गरून् ।  
सो ईश्वर पति हुन् भनेर पछि त्यो भक्ती पतीमा धरून् ।।  
भक्तीले पति ईश्वरै भनि बुझुन् पाऊ--तलैमा परून् ।  
पूजा हो पतिको भनेर घरका काम्मा अगाडि सरून् ।।१।।  
झट्पट् स्नान गरेर शुद्ध जलले सब् देह निर्मल् गरी ।  
जस्तो पुग्दछ सोहि माफिक असल् धोती कटीमा धरी ।।  
सासूका चरण विन्द युगमा पूजेर पाऊ परून् ।  
मैले काम गरुँ क्या अह्राउनु हवस् यो ताहिं बिन्ती गरून् ।।२।।  
मान्छे छन् घरका सबै जति जना तिन्लाई ढोग् भेट् गरी ।  
चाकरलाइ अह्राउनू खुशि हुँदै मीठा वचन्ले गरी ।।  
माटो पानी खराउ ओटन रुमाल् धोती दतीउन् धरी ।  
स्नान् गन्र्या अखढा जहाँ छ तहीं गै राखुन् तयारी गरी ।।३।।  
पूजाको सरजाम् गरून् पति पूजा गर्छन् प्रभूको भनी ।  
पूजामा खतडा कदापि नपरोस् कुनै कुराले पनी ।।  
कस्तै अल्मलमा रहोस् घरमहाँ आया जगाया अलक् ।  
जोगी जञ्गमले भन्या मुठी दिनू ढीलो नगर्नू पलक् ।।४।।  
घर्सब् झारि बढारि नित्य त्यसले लिप्तै र पोत्तै रहोस् ।  
चाकर् सब् थलिया गया कहीं, भन्या आफै तयारी रहोस् ।।  
स्वामीका चरणविन्द युगको भक्तिले. पान गरून् ।  
निर्मल् देह गराउनकन उ जल् केही शरीरमा छरून् ।।५।।  
जो इच्छा पतिको छ त्यो बुझि उसै माफिक् सबै काम गरून् ।  
जुन स्थान हो चिजको उही लगि उ चिज् राख्न्या स्वभाव् पो धरून् ।।  
स्त्रीको खालि निघार् कदापी नरहोस् खाली निधार् भै जति ।  
गर्छन् कर्म फलै हुँदैन तिनका टीको लगाया जती ।।६।।  
तस्मात् नित्य टिका लगाई पहिले धन्ँधा पछाडी गरून् ।  
पूजाको सरजाम् तयार् गरि सकी भान्छा विषे मन् धरून् ।।  
भान्छाको सरजाम चाकर गरून् भाँडा सफाई गरी ।  
खाना चीज भण्डारमा पसि झिकुन् आफै अगाडी सरी ।।७।।  
रोगी बालक बृद्ध कोहि घरमा हुन्छन् तिन्को पनि ।  
धत् जानीकन तम्तयार चिज गरून् खान्या छ यस्तो भनी ।।  
यस्ता रीत् सित चीज् वनाइ बढिया सासू--ससूरा--पति ।  
लाई ख्वाइ सकेर फेरि घरका खाउन् जहान् छन् जति ।।८।।  
ख्वाई प्याइ सकेर सर्ब परिवार्ले खाइ सक्छन् जर्सै ।  
चूल्हा चौकी लिपाइ जल्दि ति जुठा भाँडा मझाउन् तसै ।।  
जो चीज बस्तु भन्डार देखि अघि जो झीकेर ल्याई थिइन् ।  
सो संझेर तुरुन्त सोहि थलमा ती बस्तु राखी दिउन् ।।९।।  
अल्सी दूर गरेर नारिहरुले थान्को र मान्को गरी ।  
काम्धाम्मा परिवार लायर विचार् गर्दै रहुन् दिन् भरी ।।  
धागा बत्ति समेत काति टपरी दूना बोहोता पनी ।  
सिन्का साफ चिरेर राखुन् अनी चाहिन्छ काममा भनी ।।१०।।  
पूजा ब्रतादिहरुका जति तीथि पर्दछन् ।  
सम्झे्.र गर्नु नभुलीकन पाप हर्दछन् ।।  
ठूलो ब्रतै त पनि सेवन गर्नलाई ।  
क्यै छैन फेरि अरु निश्चय नारिलाई ।।११।।  
रोगी बालक बृद्ध सासु ससुरा जेठाजु देवर् पनि ।  
फूपू सासु अमाजु नन्द जति छन् खान्छन् इ खाजा जति ।।  
सब्को हित् घत जानि नित्य दिनमा खाजा बनाई दिउन् ।  
यस् रीत्ले अति खुश् बनाइ परिवार सब्लाई हात्मा लिउन् ।।१२।।  
सौताको रिस गर्नु पाप छ बहुत् एकै दुबैका पति ।  
मर्दामा पनि जानुपर्छ जसले मीलेर सङ्गै सती ।।  
यस्तो जानि नमानि केहि मनमा मीलून् बहूतैै गरी ।  
टाल्टुल गर्नु फुट्यो टुट्यो घर भन्या सिप्लाई जाहेर् गरी ।।१३।।  
अर्काको घरमा नजानु कहिल्यै आफ्ना घरैमा बसी ।  
जे हूनू सब चीज जती छ घरमा कूना र कानी पसी ।।  
पर्छन् श्राद्ध दशै तिहार अरु चाड् चाहिन्छ तिन्मा जती ।  
ती चिज् सम्झि अगाडी संग्रह गरोस् यस्मा नचूकोस् रती ।।१४।।  
मान्या जन् कन मान्नु जान्नु घरको ठग्को ठगाञी पनी ।  
सब् सासूसित भन्न जानु उ गरून् यस्को सजाञी भनी ।।  
यस्ता रीत् सित् सब् गरेर बशमा राखोस् सबैमा दया ।  
तिन्को याद तुरुन्त गर्नु जन जो भोका र नाङ्गा भया ।।१५।।  
पहुना जति आउँछन् घरमहाँ दर्जा छ तिन्को जति ।  
सो जानेर उसै बमोजिम गरोस् मज्र्याद् न चूकोस् रति ।।  
पाउन् पापि कठोर चोरहरुले सोही बमोजिम् जवाफ् ।  
राखोस् इष्ट कुटुम्ब मित्रहरुमा अमृत् सरीको रवाफ् ।।१६।।  
साँचो बोल्नु नबोल्नु बात कहिल्यै झुटो भन्याको रति ।  
आखिर मर्नु छ पाउनू छ उति फल् यहाँ गर्‍याको जति ।।  
यस्तो ज्ञान् मनमा लिईकन रहुन्. सासू ससूरा पति ।  
जे भन्छन् उहि गर्नु छैन अरु ता संसार तन्र्या गति ।।१७।।  
भन्छन् शास्त्र पति र सासु ससुरा जेठाज्यु मान्नू भनी ।  
भन्छन् ता पनि जो पति छ उसरी हूँदैन कोही पनी ।।  
दृष्टान्तै पनि मिल्छ सासु ससुरा जेठाज्यु बित्ता सती ।  
को् जान्छन् पति पो वित्या पनि भन्या जानू छ संगै सती ।।१८।।  
हाँस्नू छैन कदापि नारिहरुले बेश्या हुने हाँस्तछन् ।  
बेश्या लौ नहउन् तथापि घरको काम् ती सबै नास्तछन् ।।  
एक्लै हाँस्न हूँदैन कोहि नभई अर्को सँगी भो जसै ।  
हाँस्तैमा दिन जान्छ एहि रितले सब् काम बित्छन् तसै ।।१९।।  
मानिस्को त बताउँ क्या अब विचार पक्षी पशूको पनी ।  
पाल्याको छ भन्या तुरुन्त बुझ्नू क्या आज खायो भनी ।।  
जस्सै भो कसिंगर् बढार्नु घर भर् काहीं नराखोस् रती ।  
स्त्रीले जान्नु बिचार राखि मनमा एस्तो बताऊँ कती ।।२०।।  
खान्या चीज् जति छन् सबै नजरले हेरेर ढाक्छोप् गरून् ।  
जो चीज हुन्छ सुकाउन्या तिनकनै ल्याएर घाम्मा धरून् ।।  
खान्या चीज कुहेर फाल्न नपरोस् दीनू कि खानू बरू ।  
एती जान्नु अवश्य धेर् अब बखान् कुन् कुन् कुराको गरूँ ।।२१।।  
खान्या चीज नहेरि केहि नकुहुन् सब् पैह्रन्या चीज पनी ।  
सप्पै याद रहोस् सदा मन महाँ यो चीज् छ यहाँ भनी ।।  
चीज् ता छन् घरमा तथापि मनमा छैनन् त भै क्या भयो ।  
आखिर् चीज् घरमा भई बखतको काम सब् बिती गयो ।।२२।।  
जो चीज् छन् घरमा हिरा तल पिह्रा सब् चीज् मनैमा रहुन् ।  
जो खोज्छन् पतिले उ चीज् उहि बखत् ल्याएर चाँडो दिउन् ।।  
खोज्दामा छन ता थियो तर कता राख्याँ हरायो भनी ।  
भन्नू यो पति थ्यैं पर्‍यो पनि भन्या मानोस् मरे झै अनी ।।२३।।  
पूजाको सरजाम जति जति थोक् चाहिन्छ सो सब् गरी ।  
साँझमा बत्ति जलाउनू अति ठुला पानस् विषे तेल् धरी ।।  
खान्या चीज बनाइ खान दिनु जो खान्छन् परीवारले ।  
जुन् चीज् राख्नु भँडार पर्छ नभुली सब् राखनु संभारले ।।२४।।  
दिनदिन घरमा जो पाहुना बस्न आया ।  
तिनकन नखुवाई आफुले क्यै नखाया ।।  
गृहिणी भइ रह्याको यो ठुलो धर्म जान्नु ।  
विहक सकि दियाको अन्न भन्या त ठान्नु ।।२५।।  
काम्का खातिर जति चीज घर्का दिन्मा झिक्याका थिया ।  
रात्रीमा त उ काम् हुुँदैन सब चीज् थन्क्याइ राखी दिया ।।  
सम्झी कत्ति न मानि अल्सि सब चीज् थन्क्याइ ताल्चा पनी ।  
लाउन् चोर चकार डाँकुहरुले देख्नै नपनउन् भनी ।।२६।।  
छिनि सकि सब धन्दा सासुको पाउ मिच्दी ।  
उँघिकन विखबर् भै पाउ मिच्दै त ढल्दी ।।  
टहल गरि टहल्ने सासुलाई रिझाई ।  
पतिसित तब जावोस् स्त्री टहल् गर्नलाई ।।२७।।  
प्राणका नाथ पतिका अगाडी गइ जो फर्माउँछन् सो गरोस् ।  
भन्छन् ल्यान तमाखु खान्छु भनि ता चाँडै तमाखु भरोस् ।।  
किस्मिस् दाख बदाम मिस्रि नरिवल् जो चिज छ सो सो दिई ।  
पाऊ मिच्न तयार भै अघि सरोस् तेल्को कटौरा लिई ।।२८।।  
आज्ञा माफिक पाउहरुमा मर्दन बहूतै गरी ।  
पाऊमा शिर राखि सब् तहिं भनोस् जो काम गरी दिन् भरी ।।  
यस्तो भो यसरी गर्‍याँ यति गर्‍याँ गन्र्या छु यो यो पनी ।  
भन्न्या काम कुरो भनोस् पति पनी ई बात सूनुन् भनी ।।२९।।  
जति गरि दिनमा काम् सो सबै विन्ति गर्दी ।  
मधुर बचन बोल्दी स्वामिको चित्त हर्दी ।।  
पतिकन यस रित्ले बातले खुस बनाओस् ।  
जब त पति निधाउन् काखमा त्यो निधाओस् ।।३०।।  
यति सब बधुशिक्षाका सिलोक् जो बनाञाँ ।  
पढीलिनु सबले नारीको हित् जनाञाँ ।।  
यहि रितसित जो स्त्री नित्य सब् काम गर्छन् ।  
उभयकुल सँगै ली ती सहज् पार तर्छन् ।३१।।  
स्त्रीको धर्म पतीमती पनि मन्र्या बखतको गति ।  
बाचुञ्जेल सुख भोग पनि बुझि लिंदा को दिन्छ त्यसले जति ।।  
स्त्रीको धर्म पति जती त अरुथोक देख्दैन मन्ले रति ।  
यसलोकमा परलोकमा सुख दिन्या सो हेर जान्छ सती ।।३२।।  
स्त्रीको धर्म पतिब्रता अति ठुलो जो गर्छ भक्तिले ।  
आफ्ना कुल सब तारि पितृहरूको कुल तार्छन् शक्तिले ।।  
स्त्रीको जन्म भयो भन्या त पतिको सेवा छ साह्रै ठुली ।  
जो सेवा त गरी अनेक् अरु गरोस् साँचो कुरामा भूली ।।३३।।
