---
title: हिउँ
author: भीष्म उप्रेती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%80%E0%A4%B7%E0%A5%8D%E0%A4%AE_%E0%A4%89%E0%A4%AA%E0%A5%8D%E0%A4%B0%E0%A5%87%E0%A4%A4%E0%A5%80
---

बेलुका ओछ्यानमा  
ओभानै सुतेको म  
बिहान हुँदा हिउँ नै हिउँले पुरिएको थिएँ ।  
आकाश रिसाएको थिएन  
बादल सुकिलो थियो रहरजस्तो  
तैपनि हिउँ खसेछ राति  
र रातभरि नै एकनास खसेछ  
घरभित्र, ओछ्यानमा सिरकभित्र  
मायाको न्यानोभित्र  
निर्लज्ज छिरेछ हिउँ  
र शरीर नामको रूखका हाँगा--हाँगामा थुप्रिएछ  
एक--एक गर्दै खसालेछ हरिया पातहरू ।  
म केवल चिन्ताको नदीले  
अलि धेरै छोइएको थिएँ साँझमा  
हावाको वेगजस्तै दुःखले  
अलि धेरै हिर्काइएको थिएँ साँझमा  
म छटपटीका तिखा दाँतहरूले  
बेस्सरी टोकिएको थिएँ साँझमा ।  
यो ठाउँमा चिन्ता  
एकै रातमा जमेर हिउँ बन्दो रहेछ  
दुःख र छटपटी  
एकै रातमा जमेर हिउँ बन्दो रहेछ  
र हिउँले असाध्यै पोल्दो रहेछ ।  
बेलुका ओछ्यानमा  
ओभानै सुतेको म  
बिहान हुँदा हिउँ नै हिउँले पुरिएको थिएँ ।
