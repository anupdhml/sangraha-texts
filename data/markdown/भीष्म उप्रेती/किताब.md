---
title: किताब
author: भीष्म उप्रेती
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%AD%E0%A5%80%E0%A4%B7%E0%A5%8D%E0%A4%AE_%E0%A4%89%E0%A4%AA%E0%A5%8D%E0%A4%B0%E0%A5%87%E0%A4%A4%E0%A5%80
---

अचम्म होइन त ।  
किताबमा छैनन् अक्षरहरू आज ।  
कहाँ गएछन् अक्षरहरू  
एकसाथ, अचानक ?  
बिहानबिहानै  
कालो बादल उठिरहेछ चारैतिरबाट  
मैलो बोरा ओढेर सडक--पेटीमा  
फोहोरछेउमा सुतिरहेछन् केटाकेटीहरू  
अस्पतालको बाहिरपट्टि सडकमा  
भयानक रोगले मरिरहेकी छे युवती  
टालैटालोले बनाएको मैलो लुगामा  
हिमालमा जाडो छल्ने प्रयासमा छन् भरियाहरू  
र एक छाक भातमा  
आफूलाई बेचिरहेछन् मानिसहरू ।  
म एक--एक गर्दै सोचिरहेछु सबै दृश्य  
चेतनालाई बेस्सरी कोर्रा हान्दै  
अमिलिँदै, पाक्दै  
हराइरहेछु अनुभूतिको सिङ्गो जङ्गलमा ।  
कति पढ्नु एकोहोरो किताब मात्र  
पत्रपत्र च्यातेर समयलाई  
म आज दुःख र मान्छेकोजीवन पढ्छु ।  
किताबमा छैनन् अक्षरहरू आज ।
