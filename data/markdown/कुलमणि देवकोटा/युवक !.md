---
title: युवक !
author: कुलमणि देवकोटा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%81%E0%A4%B2%E0%A4%AE%E0%A4%A3%E0%A4%BF_%E0%A4%A6%E0%A5%87%E0%A4%B5%E0%A4%95%E0%A5%8B%E0%A4%9F%E0%A4%BE
---

तँ देख्तैनस्,  
तँ देख्तैनस् यहाँ क्यै  
तेरै चमकदार दुइ नजरले ?---  
दृष्य यो वीभत्स रे वीभत्स !  
कंकाली विषमता !  
घोर रौरव नरक रे !  
न देख्ने,  
चोर होस् !  
डाँका तँ होस् !  
भू-ताप !  
हैनस् युवक रे !  
तँ आफैं फोर् नजर, तेरै  
दुवै ती चोर औंलाले !  
तँ मर् रे !  
तँ सुन्दैनस्,  
तँ सुन्दैनस् यहाँ क्यै  
तेरै खुला ती तीक्ष्ण कानले ?-  
गगनको हृदय चिर्ने चर्र !  
दिग्गज-वधिर-कारी जय हाहाकार !  
करुण चित्कार रे !  
न सुन्ने,  
चोर होस्  
डाँका तँ होस् !  
भू-ताप !  
हैनस् युवक रे !  
तँ आफ्नै कान चिर आफैं  
तेरै दुवै ती वुद्ध औंलाले !  
तँ मर् !  
तँ सुंघ्दैनस्,  
तँ सुंघ्दैनस् यहाँ क्यै  
तेरै खुला तीखा सफा दुइ नाकले ?---  
हवा मूर्च्छा-कार,  
अकालैमा सडेका  
व्यूह---संस्कृति---मनुजका  
यी लाशका दुर्गन्ध रे !  
न सुंघ्ने,  
होस्‌तँ नै मुर्दा  
घृणित भूको !  
सडेको लाश दुर्गन्धी !  
तँ आफ्नै नाकमा  
निर्धक्क कोच् निर्चक्क ! आफैं  
तेरै दुवै ती मध्य ‍औंला !  
मर् तँ रे !  
तँ बोल्दैनस्,  
तँ बोल्दैनस् यहाँ क्यै  
तरुण, वागीश्वर  
त्यो आफ्नै पूत मुखले ?---  
वजनदार,  
सरल, वह्रि प्वाल,  
असत् को तीव्र दुत्कार,  
सत्य नाङ्गो सक्रियले !  
नबोल्ने,  
होस् भयङ्कर एड !  
पृथ्वीको, तँ, आमाको  
मृदुल छातीमा  
तँ निर्मम बज्रिएको माथिदेखिन्  
जोडसँग  
अती ठूलो गह्रुङ्गो एक ढुङ्गो !  
कसी मुठ्ठी  
दुवै हातमा तँ आफ्नै जोडदार  
मुखमा त्यो तेरो  
तँ आफैं नै घुसार ! कोच् !  
बलजफतले हात तेरै !  
मर् तँ रे !  
तँ पाउन्नस्,  
तँ थाहा पाउँदैनस् के यहाँ क्यै  
तेरै उज्यालो, चैतन्य, आत्माले  ?---  
 सधैं, ताली नबज्ने एक साथ !  
र्यासङ् व्याङ् नमिल्ने !  
अनेकौं श्रृङ्खलाका नित्य तानातान रे !  
अनि यी सबैलाई मिटाउन  
एक ठूलो क्रान्ति,  
परिवर्तन विराट्,  
उत्साह नव नव, गर्नुपर्ने ! धर्नुपर्ने !  
नथाहा पाउने,  
होस् तँ खाँदो और पिउँदो,  
हिंड्दो र बस्दो  
सुत्दो र उठ्दो,  
रुँदो र हाँस्दो,  
चल्मलाउँदो,  
सास फेर्दो,  
जीवन्त यौटा मृत्यु रे !  
जा, जा रे !  
बलीयो एक डोरी ली,  
गई एकान्त वनमा,  
लुकीकन,  
आत्महत्या गर् तँ आजै रे !  
(नोट- पं. बदरीनाथद्वारा सम्पादित पुस्तक बाट भाषाका तत्कालिन मान्यतालाई यथावत राखी जस्ताको तस्तै टङ्कण गरी सारिएको)
