---
title: भूइँचालो
author: कृष्ण प्रसाई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%88
---

हल्लिनु भूइँचालोको धर्म हो-  
ऊ सधैं जड भएर पनि हल्लिन्छ ।  
हल्लिन कुनै चेतन हुन जरुरी छैन भूइँचालोलाई  
ऊ जीवित नभएरै पनि हल्लिन्छ ।  
हल्लिन बाँच्नै पर्ने बाध्यता छैन भूइँचालोलाई  
ऊ सासै नभएर पनि हल्लिन्छ ।  
भूइँचालो त यमदूतजस्तै छ-  
उ कुनै साइत जुराएर आउँदैन ।  
दिन बार समय र ठाउँको  
उ कुनै निम्तो दिएर आउँदैन ।  
थाहै नदिई सुटुक्क  
जब आउँछ भूइँचालो  
ढाल्नुपर्नेलाई भन्दा नढाल्नेलाई बढी ढाल्छ ।  
फाल्नु पर्नेलाई भन्दा जोगाउनेलाई बढी फाल्छ ।  
आततायी भएकोले होला भूइँचालोले  
सधैं-सधैं मान्छेका सपनाहरु खान्छ ।  
सधैं-सधैं मान्छेका सम्भावनाहरु खान्छ ।  
Õ Õ Õ Õ  
भूइँचालो त कुटिल पनि छ ।  
भूइँचालो झन् कपटी पनि छ ।  
र भूइँचालो अझ कर्कस पनि छ ।  
ऊ आफ्ना सकुनी पासाहरु-  
मान्छे निदाएको बेला पनि हान्छ-  
र द्रौपदीलाई नङ्ग्याउन खोजेकै भारी समूहमा-  
मान्छेहरुलाई नङ्ग्याउन खोज्छ  
सत्य लुकाउनुपर्ने केही छैन-  
सभ्यतालाई कुरुप बनाएर  
श्रृङ्गारहरु खाएको छ भूइँचालोले ।  
फूलहरु लथालिङ्ग पारेर-  
कोपिलाहरु किचेको छ भूइँचालोले ।  
र निर्माणहरु बिथोलेर  
भग्नावशेषहरु जितेको छ भूइँचालोले  
अन्यथा सोच्नुपर्ने पनि केही छैन-  
सिर्जनाहरु कसैले नास्न पाउनु हुन्न भने  
सृष्टिको नाममा सन्ताप हुनुपर्छ भूँइचालो ।  
सम्पदाहरु कसैले मास्न पाउनु हुन्न भने  
श्रृङ्गारको नाममा समाप्ति हुनुपर्छ भूइँचालो ।  
Õ Õ Õ Õ  
खबरदार !  
भूइँचालो अब मान्छेसँग खेल्न अभ्यस्त भैसकेको छ ।  
ऊ मृत्यु झैं कुनै पूर्व सूचनाविना नै आउँछ-  
आउँदा हल्लिएर आउँछ ।  
र जाँदा  
भूइँचालोले सधैं-सधैं मान्छे लान्छ ।  
भूइँचालोले सधैं-सधैं मान्छे खान्छ ।
