---
title: शब्दातीत मान्छेका विरुद्ध
author: कृष्ण प्रसाई
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%95%E0%A5%83%E0%A4%B7%E0%A5%8D%E0%A4%A3_%E0%A4%AA%E0%A5%8D%E0%A4%B0%E0%A4%B8%E0%A4%BE%E0%A4%88
---

मैले,  
बन्दुक, बारुद र आगो सित सोधेँ-  
उनीहरुको गर्मी र ऊष्णता,  
राप, तातो पन र सबै-सबै-  
जो मान्छेका समाप्तिमा पर्याप्त थिए ।  
अनि बन्दुक बोल्न थाल्यो मसँग-  
ऊ बुद्ध हुन चाहन्थ्यो रे आफैँमा ।  
बारुदको पनि गुनासो थियो,  
ऊ साधु सुत्न चाहन्थ्यो शान्तिमा ।  
आगोको इच्छा त झन् कम थिएन,  
ऊ फूल फक्रिन जान्दथ्यो रे आफूमा ।  
कस्तो अचम्म !  
तर कसै गरी सुख दिएनन् मान्छेले-  
मान्छेको इच्छा त गजबकै हुँदोरहेछ ।  
आफू बाँच्न अरुलाई मार्नुपर्ने-  
आफू रम्न अरुलाई साध्नुपर्ने-  
एक-एक गरी,  
चुनौती समेत थिए-  
यस्तै रहिरहे,  
असहृय हुँदै गए,  
एक दिन-  
बन्दुकहरु बोल्ने रे !  
बारुदका मौनताहरु,  
वाक्य भएर पड्कने रे !  
र आगोले आफ्नो व्रत पनि तोड्ने रे !  
शब्द र शब्दातीत मान्छेका विरुद्ध ।
