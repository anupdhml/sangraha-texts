---
title: कोल्टो फेर्दैछ कि क्या हो देशले आजभोलि नै ?
author: विधान आचार्य
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%A7%E0%A4%BE%E0%A4%A8_%E0%A4%86%E0%A4%9A%E0%A4%BE%E0%A4%B0%E0%A5%8D%E0%A4%AF
---

भेला धर्ना कतै, भेला अटोग्राफ र स्वाङको  
ज्ञान छैन कि क्या हो त्यो कुर्सिमुन्तिर भ्वाङको ?  
उम्लेका सैकडौँ लाखौँ अप्रायोजित हुन् सबै  
तमासेसित दाँजेर अनुमान नहोस् कवै ।  
  
बाह्रवर्ष नसुध्रेकाहरूमा पनि चेत त्यो  
आएमा देशले फेरि नयाँ मार्ग लिने थियो  
बूढापाकाहरू धर्ना आन्दोलनतिरै रहून्  
सत्ताको चालमा अर्कै नयाँ सोचहरू बसून् ।  
  
बन्दूकेहरूले जङ्गल छोडी सहरमा पसून्  
आपसी मतमा आई मिल्ने वार्ता सबै गरून्  
सबैका कुर्सिका फेद बम बारुदपूर्ण छ  
राजा, संसदपक्षी वा व्रmान्तिकारीहरू बुझ ।  
  
धेरै मानिसको बोली रोक्ने बूट र गोलीका  
मटियामेट पारेका गाथा छन् इतिहासका  
अर्को अध्याय थप्नेमा लागेको हो कि काल नै  
कोल्टो फेर्दैछ कि क्या हो देशले आजभोलि नै ?
