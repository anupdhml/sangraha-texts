---
title: हल्ला
author: विप्लव ढकाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%A2%E0%A4%95%E0%A4%BE%E0%A4%B2
---

कक्षाकोठाभरि हल्ला छ  
किन पढ्दैनन् नानीहरु ?  
म इतिहास पढाउन खोज्छु  
उनीहरु जङ्गली चरा जस्तै  
हल्ला गर्छन् !  
म गणित पढाउन खोज्छु  
उनीहरु पहाडी खोला जस्तै  
हल्ला गर्छन् !  
म भाषा पढाउन खोज्छु  
उनीहरु भाषा नै लाटो हुने  
गरी हल्ला गर्छन् !  
म 'हल्ला नगर' भन्छु  
उनीहरु फेरि हल्ला गर्छन् !  
सायद म बाँचेको समयमा नै  
कुनै गम्भीर त्रुटि हुनुपर्छ !  
नत्र यो हल्ला कसरी 'हल्ला'  
हो र ?  
यो हल्ला आफैमा एउटा विचार हो  
यो हल्ला आफैमा एउटा जीवन हो  
यो हल्ला आफैमा एउटा सपना हो !  
नानीहरु !  
म पनि अब तिमीहरुसँगै बसेर  
हल्ला गर्छु !!
