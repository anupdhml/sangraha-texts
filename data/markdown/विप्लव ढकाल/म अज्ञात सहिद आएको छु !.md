---
title: म अज्ञात सहिद आएको छु !
author: विप्लव ढकाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%A2%E0%A4%95%E0%A4%BE%E0%A4%B2
---

सुनको मस्तिष्क  
र हीराका हातहरूले लेखिएको  
इतिहासको पुरानो किताबले सुनोस् !  
................  
मेरो गीतको भाषा फरक छ---  
तिम्रो धर्मग्रन्थको ओछ्यान जल्नेछ अब !  
तिम्रो राजनीतिशास्त्रको छानामा नाच्नेछ आगो !  
तिम्रो अर्थशास्त्रको सपना उम्रेको खेतभरि  
पस्नेछ अब रगतको बाढी !  
र यो देशको आत्मा  
फेरि एक पटक  
मध्यरातमा बिउँझेर रुनेछ !  
..............  
आऊ, गिरफ्तार गर !  
हातमा बन्दुक हुनेहरू !  
मलाई गिरफ्तार गर--- म फेरि आएको छु !  
कफ्र्यु लगाएर विचारको भग्न सडकमा  
मेरो चेतनामा अन्तिम पटक छापा मार !  
र मलाई जङ्गलमा लगेर फेरि बेपत्ता बनाऊ !  
हातहरू गिँड, आँखा झिक र जिब्रो काटिदेऊ !  
..............  
हिजो पनि इतिहासमा थाहै नपाई  
पटक पटक यसरी नै मारिएको थिएँ  
म अब फेरि मर्नका लागि बाँचेर आएको छु !  
.............  
मेरो चिहान खोइ कहाँनिर पर्छ ?  
चिहानमा राखिएका नम्बर प्लेटहरू झिक !  
मेरो लासमाथि लास जस्तै ओढाइएका  
ती रक्तिम झन्डाहरू झिक !  
र झिक तिम्रा लाटा शब्दकोशहरूबाट  
यो 'अज्ञात सहिद' भनिने शब्द !  
म आज तिमीले सुन्ने गरी गीत गाउँदै  
एउटा अनागरिक इलाकाको  
अप्रिय कोलाहल आएको छु !  
म फेरि मर्नका लागि बाँचेर आएको छु !  
...............  
मेरो सडक खोइ कतातिर पर्छ ?  
भन ए १ कुन म्युजियममा राखिएको छ  
मेरो शिर काट्ने पुरानो तरबार ?  
..................  
झम झम पानी परेको यो साँझमा  
म देशसँग बास माग्न आएको छु !  
तर देश  
उसको आँगनीमा पाइला टेक्न नपाउँदै  
कुक्कुर भुकाएर लखेटिरहेछ मलाई !  
मेरी आमा १  
अब साँझमा जोरबत्ती नबाल  
म निभेको अँगार बनेर आएको छु !  
................  
कम से कम  
रगत सकिएको मुटुको दियोमा  
मायाको मधुरो बत्ती बालेर  
जिन्दगीको एक्लो किनारामा उभिइरहेकी  
मेरी प्रेयशीले त थाहा पाउनुपर्छ---  
म विगत इतिहासमा मारिएको छु भनेर !  
...............  
कम से कम  
तिहारमा सयपत्रीको माला बोकेर  
माथि रित्तो आकाशतिर एकोहोरो हेरिरहेकी  
मेरी अबोध बहिनीले त थाहा पाउनुपर्छ---  
विगत युद्धहरूमा मैले जिन्दगी हारेको छु भनेर !  
...........  
म स्वयंले थाहा पाउनुपर्छ मेरो मृत्यु !  
............  
ए ! म फेरि बाँचेर आएको छु  
समयका स्ट्रेचरहरूमा आफ्नै लासलाई सुताएर  
जिन्दगीको पोस्टमार्टम गराउन आएको छु !  
म तिम्रो कविताको हेड लाइन  
आज तिम्रै कलमको निबबाट बगिरहेको  
फाल्सा--फाल्सा रगतको गीत गाउन आएको छु !  
म आफ्नै लासलाई सिरानी हालेर  
केही क्षण चुपचाप निदाउन आएको छु !  
...................  
म त्रिवेणीको अक्करमा तोक्मा अड्याएर  
चामलको ढाकर बिसाउनै लाग्दा  
सप्तकोशीमा खसेको तिम्रो भरिया कान्छो  
अहिले श्रमको ज्याला माग्न आएको होइनँ !  
म मुग्लानको जङ्गलभित्र आरा काट्न जाँदा  
जङ्गलमै हराएको तिम्रो सौतेनी भाइ  
आफ्नो अंशको लालपूर्जा माग्न आएको होइनँ !  
म भाक्सुको भिर र किमाथाङ्काका पहराहरुमा  
नूनको ढाकरले थिचिएर नून जस्तै बिलाएको  
नरबहादुरकी अन्तरी श्रीमतीको पनाति  
अहिले तिम्रो विरुद्धमा  
उम्मेदवारी दिन आएको होइनँ !  
म त तिम्रो मतदातासूचीबाट  
एकाएक हराएको  
आफ्नो नाम सच्याउन आएको छु !  
मृत्यु दिवसको यो मिति मेटिएको क्यालेण्डरमा  
म मेरो हराएको नागरिकता खोज्न आएको छु !  
मेरो रगत पिएर निदाएको शान्त बन्दुकसित  
म फेरि जिन्दगी लिएर  
जुहारी खेल्न आएको छु !  
।।।  
आऊ, गिरफ्तार गर !  
र फेरि कुनै निर्जन जङ्गलमा लगेर  
मेरो विचारको उज्यालो खोस  
मलाई रित्तो बनाऊ  
र मेरो आवाजको हत्या गर !  
...........  
यी मानचित्रका बिखण्डित धर्साहरूभित्र  
मेरो देश खोइ कहाँनेर पर्छ ?  
म देशबाट निस्किएर  
देश खोज्न आएको छु !  
यो भित्तेपात्रोको सुनसान जङ्गलभित्र  
म अनाम समय खोइ कहाँनेर पर्छु ?  
दिवाल घडीका निर्जीव टङ्कारहरूभित्र  
म मेरो वर्तमान खोज्न आएको छु !  
.................  
सुनको मस्तिष्क  
र हीराका हातहरूले लेखिएको  
तिम्रो इतिहासको अन्तिम डिलमा उभिएर  
म यो देशको एउटा अज्ञात सहिद  
फेरि यही देशमा  
आफ्नो रगतको मूल्य हराउन आएको छु !  
पेट्रोल सकियो भने रगत बाल !  
म बेहिसाब रगत बिक्री गर्न आएको छु !!
