---
title: खर्पनमा लसुन बोकेर
author: विप्लव ढकाल
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B5%E0%A4%BF%E0%A4%AA%E0%A5%8D%E0%A4%B2%E0%A4%B5_%E0%A4%A2%E0%A4%95%E0%A4%BE%E0%A4%B2
---

ईश्वरलाई लसुन मन पर्दैन  
म खर्पनमा लसुन बोकेर  
स्वर्ग हिँडिरहेको छु ।  
यो जङ्गलको आत्मा  
मेरो दुःखको अन्तिम कविता होइन  
यो आवाजको सुरुङ  
मेरो युद्धको अन्तिम आधारशिविर होइन  
हरेक बिहान  
म ब्युँझँदा एम्बुलेन्समा सुतिरहेको हुन्छु  
र शब्दहरू सडकमा हिँडिरहेका हुन्छन्  
यो दुःखान्त यात्रा  
मेरो आस्थाको अन्तिम बाँसुरी होइन ।  
म सुदूर अतीतको आकाशमा  
मेरो आदिम आत्मा खोजिरहेको छु  
जङ्गलको बीचमा रात पर्छ  
अँध्यारोमा  
एउटा श्रापित काकाकुलले मलाई देख्छ  
उसका इन्कलाबी रुवाइहरूमा  
अब कुनै अन्तिम अर्थहरू बाँचेका छैनन्  
यो निर्जन मूच्र्छनाभित्र  
म रुन्छु... रोइरहन्छु ।  
मलाई पृथ्वीमा  
फर्किन मन छैन  
र म खर्पनमा लसुन बोकेर  
स्वर्ग हिँडिरहेको छु ।
