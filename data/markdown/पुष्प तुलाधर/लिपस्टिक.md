---
title: लिपस्टिक
author: पुष्प तुलाधर
genre: कविता
language: नेवारी
source: साहित्य सङ्ग्रहालय - नेपाली साहित्यिक भकारीसाहित्य सङ्ग्रहालय | नेपाली साहित्यिक भकारी
source_link: http://sahityasangraha.com/category/%e0%a4%ad%e0%a4%be%e0%a4%b7%e0%a4%be-%e0%a4%ad%e0%a4%be%e0%a4%b7%e0%a5%80-%e0%a4%b8%e0%a4%be%e0%a4%b9%e0%a4%bf%e0%a4%a4%e0%a5%8d%e0%a4%af/%e0%a4%a8%e0%a5%87%e0%a4%b5%e0%a4%be%e0%a4%b0%e0%a5%80-%e0%a4%b0%e0%a4%9a%e0%a4%a8%e0%a4%be/
---

गुलाब स्वांमाय्  
छफ्व:गुलाब स्वां  
थ:गु हे नस्वालं  
गुजुहुं कायेका:  
गुलाबि उं  
जल्ल थिना बी  
मयजुया म्हुतुसी।  
चंचंधा:गु मिखा छज्व:  
चुलुबिया कुतुवइ,  
बसन्तं का:गु फसं  
पुइका यने न्ह्य:  
छग्वलं मिखा  
नाइक फया बी  
मिखाया नानी।

ह: म्हासुइभनं हलं  
वाउंक छब: छी,  
पलसुं छिनात:म्ह सपुरी  
नच्चाम्ह मियो  
सुति तिकि ननीथें  
झ्यालं क्वस्व: वइ,  
पुन्हिया जती।

बुँगा:थें मिखाय्  
ल:ल:धा:गु लखय्  
थ:गु हे हिसिं  
ख:गु लिजलाय्  
क्वसिना वंम्ह वं  
ल्यासेसू चुइकी,  
बा:व:गु खुसी।

व उंदुने उनं  
छब: जक उं  
दुगं ह्वया बी,  
मयजुया समा  
स्याउया सालुगु पिब:थें  
मिखाय् ध्वइ, थी  
मयजुया हिसी।  
\*  
ने सं ११३१ कछला थ्व १० शुक्रवा:  
\*  
मियो -- "मेमोयर्स अफ अ गीशा"या नकिं  
निट्टा सपुरी -- मियो गीशा जुइ धुंका छूगु नां  
थी -- थिइगु (ब्राइटनेस)  
\*

**(स्रोत : झीगु डट कम)**
