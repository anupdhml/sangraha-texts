---
title: सङ्केत
author: सञ्जय बान्तवा
genre: कविता
language: नेपाली
source: नेपाली - कविता कोश
source_link: http://kavitakosh.org/kk/%E0%A4%B8%E0%A4%9E%E0%A5%8D%E0%A4%9C%E0%A4%AF_%E0%A4%AC%E0%A4%BE%E0%A4%A8%E0%A5%8D%E0%A4%A4%E0%A4%B5%E0%A4%BE
---

निस्सन्देह उभिएको छु  
यो एउटा टापुमा  
आफ्नो ओभानो शिर जोगाएर ।  
ठीक पैतालामुनिबाट डुबाउग्रस्त विस्तार फैलिन्छ  
जहाँ--जहाँ पानी बग्दछ ।  
पानी बोकेर आएको एक पाइला अभावमाथि  
उभ्दछु म  
यो टापुमा ।  
यो अग्लाइमा  
मेरो जीवितता निर्जन बन्दछ ।  
आफू अझ अग्लो बन्दै बाँच्न खोज्दाको जङ्गलभित्र  
भेट्दछु म सुनसानको बाघ  
भीषण भयको अजिँगर ।  
यो सभ्यताको  
महादेशमा ।  
अवश्य उभिएको छु  
यी खुट्टामा  
आफ्नो काँधमाथि आफूलाई चढाएर ।  
हेर्नलाई  
यो महाजङ्गलभित्र,  
कतै बत्तीको सङ्केत कतैतिर छ कि  
कुनै अर्को बस्तीमा ।
