hi
तुम्हारी प्यास मिटाने को
मैंने अपना ख़ून दिया
तम्हारी नग्नता ढँकने को
मैंने अपनी खाल दी
जब तुम भूखे थे
मैंने शरीर का माँस दिया
तुम्हें अमर रखने को
मैने अपना इतिहास दिया
मेरा ख़ून, खाल, माँस और इतिहास
कहाँ फेंक दिए तुमने ?
कहाँ फेंक दिए ?
और आज फिर क्यों तुम
मेरे बेटे के आगे
इस तरह नंगे
और खाली हाथ खड़े हो ?
मुझे गुमनाम शहीद बनाने वाले देश
यह प्रश्न
मैं तुमसे पूछ रहा हूँ ।
hi
हर दिन
इसी आईने के आगे खड़ा होता हूँ
और देखता हूँ -–
एक बेनाम आदमी का
खोया हुआ चेहरा ।

यह बनगोभी का सिर
और साग के बाल !
यह मिरिच का जीभ
और सेम के होंठ !

यह चिचिंड़ा की नाक
और टमाटर की आँखें !
यह लौकी का हाथ
और खीरे के पैर !

यह अदरक का मस्तिष्क
और प्याज के दिल !
यह भिण्डी का लिंग
और आलू के अण्डकोष !

चावल के बोरे से बना
एक अराजनीतिक शरीर ।
जिस के नस नस मे बह रहा है
गुन्द्रुक का ख़ून ।

पीढ़ियों से इसी आईने के अन्दर
मेरे विचार को चिढ़ाता खड़ा
यह बेनाम आदमी कौन है ?
कौन है यह बेनाम आदमी ?

और हर दिन
क्यों पूछता है
मेरा नाम ?
