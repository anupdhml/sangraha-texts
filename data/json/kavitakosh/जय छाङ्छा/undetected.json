hi
दीवार पर टंगी तुम्हारी तस्वीर
फूल जैसी 
साधु जैसी
सच, नाराज़ न होने वाली / न चुभने वाली
आनंद के क्षण जैसी
मोहनी की खान जैसी 
दीवार पर टंगी तुहारी तस्वीर ।

कोयलकी कूहू-कूहू जैसी
सुनने में मधुर तम्हारी बोली
टेपरिकार्ड बजाते
बार-बार सुनता हूँ
यादों को ताज़ा करता हूँ
विरह को धाता हूँ
नाराज़ मत होना ऐ मेरी प्रिय ! 
बचत खाता खोलकर भी
जुदाई को संजोए हुए हूँ
नदियों की मुहाने जैसी है
दीवार पर टंगी तम्हारी तस्वीर ।

चकित हूँ मैं इन दिनों
बेवज़ह ही दुखता है
तन दुखता है / मन दुखता है
या कहूँ ओ मेरे हुज़ूर !
कहाँ दुखता है, क्यूँ दुखता है
काश! कि इसका बीमा हो पाता
अदृश्य यह पीड़ा और
बैमौसम की ये यादें
लज्जा के कारण बिन बोले रहता हूँ
यादों की प्रधान कार्यालय है
दीवार पर टंगी तुम्हारी तस्वीर ।
hi
निठारी,
एक डरावनी काली सुरंग का नाम है
ऊपर से नीचे देखने पर डराने वाला पर्वत शिखर है
डर और त्रास के भयावह वातावरण के सृजन के लिए 
स्वाभाविक रूप से उच्चरित स्थान है
और हरदम भयानक फण फैलाए
शांति का आडंबर ओढे चुपचाप बैठने वाले
एक छोटा लेकिन अजीब गाँव भी है ।

निठारी,
मानव जाति की नृशंस हत्या करता है
कंकालों को जोड़ कर बिछौना बनाता है
और फिर निश्चिंत कुंभकर्णीय् नींद में हो जाता है लीन
ड्राकूला समय का अनुवाद करते 
उजाला और भविष्य का कठोर शत्रु बन
सदा चीत्कारों में डोलता है

निठारी में,
ह्रदय विहीन चट्टानों का है वास
आँखों से गिरने से पहले ही
निर्दोष् आँसू बन जाते हैं पत्थर
अमूक रुंख, पौधे और लताएँ
तमाशा देखने के सिवाय कुछ कर नहीं सकते
और निठारी में
लोगों से मानवता डरते हुए दूर-दूर भागती है
मानवता से ओत-प्रोत लोगों को 
काली छाया बनकर दौडाता है निठारी

पाठको, आप में से किसी ने
पृथ्वी के मानचित्र में कहीं पर यदि
दिसंबर 2006 के बाद
काला धब्बा लगा हुआ देखा है
तो निश्चित ही वह निठारी ही होगा।
hi
तुम्हारे साथ ही बैठा / तुम्हारे साथ ही उठा
तुम्हारे संग ही चला / तुम्हारे संग ही खेला
निकट का तुम्हारा प्रेम
एकदम तिल के आकार जैसा लगा ।

तुहें गाँव में ही छोड कर / शहर आया मैं
गाँव जितना ही लगा तुम्हारा प्रेम
स्वदेश छोड / विदेश पहुँचा
देश जितना ही लगा तुम्हारा प्रेम
भू-तल छोड़ / चाँद पर पहुँचा 
पृथ्वी जितना ही लगा तुम्हारा प्रेम ।

अहा! कितना मीठा भ्रम !

या कोई बता सकता है 
कैसा होता है प्रेम का आकार ?
hi
शहर एक चिडियाखाना है
जहाँ बहुत से जानवर
और
बहुत थोड़े लोग बसते हैं ।
hi
सुंदर-सुंदर सपने बाँटते 
भाषणों की बाढ़ चलती है
शहर में

लेकिन चिडियों को भाषण 
बिल्कुल पसंद नहीं

इसलिए
शहर के आसमान पर 
चिडियाँ नहीं उडतीं ।
hi
मुखौटे बनाने वाले कारखाने 
और
मुखौटे लगाने वाले लोग 
दोनों मिलते हैं शहर में

इसलिए
प्यार और सद्भावना का 
अकाल रहता है शहर में ।
hi
शहर 
और 
गाँव

एक ही 
माता-पिता की 
संतान हैं

फिर भी 
शहर ज़्यादा ही पोषित हैं ।
hi
इंडिया गेट
मैंने तुम्हें दूर से देखा था
हाँ, सच, बहुत दूर से देखा था ।

नई दिल्ली आने के बाद
मिलना ही था तुमसे
और मिला भी
तुम्हें वैसे ही निहारा
जैसे चाँदनी चौक के व्यापारी
उलट-पलट कर निहारते हैं कागज़ी नोटों को ।

इंडिया गेट
तुम्हारे नज़दीक आकर बहुत-सी बातें करने की चाह थी
हाँ, सच, कुछ कहने की चाह थी मेरी ।
तम्हारे रूप, स्वरूप और विशेषता को
देखना और अनुभव करना 
क्रमशः नज़दीक आकर तम्हारे पास
ख़ुद को छोटा होता पाया अपनी ही छाया में
और ख़ुद को खोने का आभास हुआ तुम्हारी छाया में ।

इंडिया गेट
तम्हारे साथ हुई भेंट, तो
शहीद गेट आंखों के आगे तैर आया
हाँ, सच, बहुत ही अच्छा अनुभव किया मैंने।
hi
अभी मैं खड़ा हूँ 
पार्लियामैंट स्ट्रीट और क्नॉट सकर्ल
और टालस्टाय मार्ग के संगम बिंदु पर
निहार रहा हूँ ऐतिहासिक बिंदुओं को 
अर्थात् जंतर-मंतर को ।

एकाग्रता के साथ देखने पर
कहीं-कहीं आभास होता है मुझे
इतिहास मौन भाषा में बोल रहा है मेरे संग
अपनी गाथाएँ बता रहा है मुझे लगातार
हाँ, सच,  कुछ कह रहा है मुझसे
वह अपना सब कुछ बता रहा है मुझे
और एक मैं हूँ कि व्यस्त सड़क के किनारे
मौन खड़े होकर देख रहा हूँ एकटक इसे ।

ठीक इसी समय याद कर रहा हूँ 
भद्रकाली मंदिर के पूर्वी भाग को
लंदन के स्पीकर्स कॉर्नर
और वाशिंगटन डी०सी० के लाकयेते पार्क को ।

जंतर-मंतर में कुछ पूछने की ज़रूरत है ही नहीं 
यहाँ पेड-पौधे बोलते हैं ख़ुद-ब-ख़ुद
बयान आदि बता रहे होते हैं धमाधम
चहल-पहल में कहीं खोया हुआ
सदा भाषण सुनता रहता है जंतर-मंतर ।

इनका अध्ययन करने के बाद
पूछने की इच्छा हुई मुझे-
ओ जंतर-मंतर !
क्या तुम मंत्र की बूटी बनाकर 
सभी को दे सकते हो ?
hi
सुगंध है शहर में / रौनक है शहर में
चारों ओर चहल-पहल है शहर में
खरीदारों की बड़ी भीड़ है / बेचने वालों का समूह है
दर्शकों की भी कमी नहीं है
बसें दौड रही हैं / कारें भाग रही हैं
मोटरसाइकिलों में रवागनी है / साइकिलें रेंग रही हैं
कैसे विश्वास करूँ मैं इसे गाँव कह कर
ओ हाँ, गाँव जैसा बिल्कुल नहीं लगा मुझे
हरियाणा का यह गुडगाँव ।

नीले आसमान के नीचे बैठ कर
चंद्रमा निहारता है हर रात / इस गुडगाँव को
आधुनिक द्रोणाचार्य आते हैं, और 
प्रत्येक व्यापारी से वैट  उगाहते हैं
एकलव्य यहाँ से जा चुके

क्रिस्टल सिटी के भव्य मॉल
और बैंकॉक की रात का रंगीन जीवन 
यहाँ आकर बसने लगे हैं
तो फिर, आप ही बता दीजिए
कैसे विश्वास करूँ,  मैं इस स्थान को 
विशुद्ध गाँव है कह कर। 

हरियाणा के नीले आसमान के नीचे
रास्ते लगातर बढ़ रहे हैं
ख़ुद कहीं खो गया हूँ, बीच रास्ते में 
रिक्शेवाले से पूछता हूँ / दुकानदारों से पूछता हूँ
विदेशी भूमि पर अपरिचितों से पूछता हूँ
सहारा मॉल, सिटी सेंटर और मेट्रोपोलिटन के बारे में ।

अहा, महाभारत काल में तो 
गुरु द्रोणाचार्य के बारे में पूछते होंगे सभी,  लेकिन 
आज किसे फ़ुर्सत है गुरु द्रोणाचार्य को याद करने की ?
आदर्श गुरु द्रोणाचार्य और शिष्य एकलव्य 
काल के  इस आदर्श गाँव में
भौतिक उन्नति की ही बात होती है
नैतिकता तो कहीं और ही जाकर बस चुकी है
उत्तराधुनिकता के छींटों से
पूरी तरह भीग चुका है गुरु का यह गाँव
प्राचीन आदर्शों का वह गुड़गाँव
इतिहास के किसी पन्ने में छिप चुका है
फिर भी कुछ धुक-धुकी तो बची ही है
इसलिए गुरु गाँव से गुड़गाँव बन गया
अहाँ, यह हरियाणा की गुडगाँव।
hi
ज़मीन जब तबे की तरह गर्म हो
तालकोल वाले लेन में इधर-उधर करते हुए
जून माह में दिल्ली की सार्वजनिक बस यात्रा
क्या कहूँ, बहुत रमणीय ही नहीं 
चिरस्मरणीय भी रहता है ।
 
जून माह में दिल्ली में
सक्रिय होता है थर्मामीटर और 
निक्रिय होता है बोरोमीटर
जीनव में एक बार अनुभव करने जैसा
मौसम होता है दिल्ली का
इसलिए आप भी, जैसे भी हो एक बार
दिल्ली आकर वह अनुभव कीजिए ।
सच, दिल्ली की बस यात्रा
जीवन भर याद रखने लायक होती है ।
 
दिल्ली की सड़कों पर दौड़ती बस
कहीं, बीच रास्ते में ही, एकाएक रूक सकती है 
लेकिन थोड़ी सी भी हड़बड़ाहट की नहीं कोई ज़रूरत
आप भी बस से उतर कर
धक्का मारने में मदद कर सकते हैं, कोई कुछ नहीं कहेगा
और मन ही मन अनुभूति कर सकते हैं
दु:ख और पीड़ा के उस पार की

मैं गारंटी के साथ कहता हूँ 
आनंद का एक बिंब जैसा समय
आपके अंदर वास जमायेगा ।
 
यात्रा के क्रम में ही नए-नए उत्पादों का
विज्ञापन करने वाले चढते हैं
और नए सामान के के गुणों का 
बढ़ा-चढ़ा कर करते हैं बखान
और थमा सकते हैं आपके हाथों में भी
इच्छा हो तो खरीदें, नहीं तो वापस कर सकते हैं।
 
बहुत ज़्यादा गर्मी लगे तो
रूमाल निकाल कर पसीना पोंछिए
और उसी क्रम में यात्रा में जुटे रहिए
इस समय अचानक मन हुआ है पूछने का
क्या दिल्ली की बस यात्रा भूलने लायक है ?
hi
क्नॉट प्लेस वृत्त के अंदर
सुंदर थाली पर रखे मिष्ठान्न की तरह
बैठा हुआ है पालिका पार्क ।

मंडलाकार में परिणित होकर
मुस्कुराता रहता है क्नॉट प्लेस
और रेखाओं से होकर बहते हैं रंग
वृत्त के अदर हैं अनगिनत वक्र रेखाएँ
और इन्हीं रेखाओं के बीच होकर
दौड रही हैं असंख्य आकृतियों और छाया ।

जगह-जगह फैले बिंदु इसे बनाते हैं सुंदर
और बिंदुओं पर पहुँचकर विश्राम करते हैं कची और ब्रश
और सुंदर कर्मशील औलाह
हरे रंग से पूते हुए कैनवास पर
खुशियों से सराबोर हैं बेगंती सपना बुनने वाले कबूतर
अहा, पिकासो का तैलचित्र जैसा है मनोहर-मनोहर
क्नॉट प्लेस का यह पालिका पार्क ।

पोट्रेटमय पालिका पार्क में
भेलपुरी, गरम समोसा, पापड़
चाय, आलू चिप्स कहते दौड़ती मानव-आकृतियाँ
मेहरून रंग की टोपी पहने मानव-स्वरूप
पोट्रेट के कान की सफ़ाई को दौड़ते हैं यत्र-तत्र
तेल की डिब्बी लिए परछाइयाँ

कतिपय परछाइयों के शरीर पर 
धीरे-धीरे मालिश करती दिखती हैं
और बुट पॉलिश और ब्रश उठाए
छोटी-छोटी आकृतियाँ अमूर्त के पैरों पर
सुस्त, सफाई करती दिखती हैं यहाँ ।

आर्ट पैलेस जैसा ही आभास देने वाले
क्नॉट प्लेस की इस भूमि पर
कोलोसियम जैसे ढांचे में बना स्टेटमैन हाऊस
रोम की याद दिला रहा होता है एक तरफ़
और साथ ही ऊँचे-ऊँचे रेस्टोरेंट
कहीं-कहीं सिडनी को प्रतिबिंब में उतार रही होती हैं
और, रहस्यमय अमूर्त चित्रों की सुरक्षा के लिए
तैनात सफ़ेद क्यूरियो के जैसे दो-मंज़िला भवन
दर्शक-दीर्घा पर खडे होकर सौंदर्य के अंदर
कहीं खोए हुए जैसे लगते हैं नंगी आंखों को ।

इन सभी मूर्त-अमूर्त समय, चित्र
और चहल-पहल को चुपचाप देखते हुए
अपनी समझ के अनुसार अनुवाद करने में व्यस्त हूँ इस समय।
hi
सुदूर पश्चिम क्षितिज पर
जब सूरज होने लगता है अस्त
स्वत: ही शुरू हो जाता है लघु कुंभ मेला
हरिद्वार में गंगा किनारे ।

योगियों के लयबद्ध स्वर में
उच्चारित मंत्रों की गुंजन सुनाई पडती है हवा में
घंटा, चिमटे, ड्रम, बिगुल और 
शंखध्वनि के मीठे संगीत से
आस्था की ख़ुशबू फैली रहती है गंगा किनारे
फिर भी, निश्चिंत निरंतर बहती रहती है गंगा
जैसे कुछ हुआ ही न हो,  दुनिया को ये आभास दिलाते हुए ।

वास्तव में हरिद्वार की हर की पैड़ी 
गोधूलि बेला में
एकाएक आकर्षण का केंद्र बिंदु बन जाती है 
और,
असमानांतर दृश्यों के बीच
श्रद्धालु, आगंतुक और दर्शकों को
अपने अंदर डुबोए
पत्तल के ऊपर जलते दीए संग
गंगा की यात्रा में समावेश का आह्वान करती है 
और,
हर एक के मन में
आस्था के फूल उगाने की कामना में
निरंतर, लगा रहता है हरिद्वार
हाँ, लगा रहता है ।
hi
अभी
ठीक इस समय, मेरे आगे-पीछे
कोई साथ नहीं है
कोई सीमा नहीं है
कोई बाधा नहीं है
अवरोध नहीं है
सिर्फ मैं हूँ और
गुलाबी शहर है, जयपुर ।

सुरीले संगीत की धुन जैसे ही लग रहे हैं
यहाँ फैले हुए रंग
हवामहल की कारीगरी
जैसे रख दिया हो नीले थाल पर
अपने जन्मदिन का केक, और
जलमहल की बनावट
अपने ही, परिचितों के चेहरे जैसे लग रहे हैं
भीड़ में खोया हुआ हरेक चेहरा
मेरे चिरपरिचित स्थान पर
अपने को भुलाने का अभिनय करते हुए खडे हों जैसे
अनूठा प्रतीत हो रहा है मुझे, इस पल
जयपुर आगमन पर।

अपनी ही आँखों की पुतलियाँ लग रही हैं मुझे
जंतर-मंतर के यंत्र
अपने ही नाडीतंत्र जैसे ही लग रही हैं
मेरे दाएँ-बाएँ, आगे-पीछे फैली सड़कें
अपने ही घर का मूलद्वार जैसा ही लगा
गुलाबी शहर का ऐतिहासिक प्रवेश द्वार ।

चारों तरफ अपनत्व का ऐसा आभास पाकर
ख़ुशी का छोटा सा पहाड़ फूट पड़ा है मेरे हृ्दय में
और
कह रहा हूँ मैं आनंद के क्षण की कसम खाकर
मेरे मन में पहली बार गर्भधारण हुआ ख़ुशी का 
जयपुर की प्यारी सी  कोख में ।
hi
एक आदमी है जय छाङ्छा
साँस लेता है, खाता है
रोता है, हँसता है
औरों से थोड़ा भी अलग नहीं है
इसलिए औरों की तरह ही बचा है, और
दूसरे लोगों की तरह ही दिन पूरे होने पर 
चुपके से मर जाएगा जय छाङ्छा ।

अजंबरी की योनी लेकर
अविनाशी का आशीर्वाद पाकर
अमृत की धारा पीते
कदापि आया हुआ नहीं है, जय छाङ्छा इस लोक में
इसलिए नियमित प्रक्रियाओं को स्वीकारते
इस दुनिया को छोड़कर जाना ही होगा 
और
चुपके से मर जाएगा जय छाङ्छा।

किसी के लिये भी
मृत्यु का विकल्प है नहीं कोई
नाटक में अभिनय का अंतिम दृश्य है मृत्यु
मंचन के बाद मंच पर गिरता है पर्दा
वैसे ही पर्दा गिरेगा एक दिन जय छाङ्छा के जीवन में भी
इसलिए, किसी शंका की ज़रूरत  ही नहीं
इहलोक छोड़ परलोक गमन करना ही होगा उसे
अर्थात् मरेगा जय छाङ्छा ।

जन्म के समय देखने वाले कहते हैं
रोते हुए आया था धरती पर
भविष्यदृष्टा कहते हैं
हँसते हुए छोडेगा यह धरती
क्या, किसी को है पता ?
कैसी होगी मृत्यु उसकी ?

फिर भी निश्चित है वह, जब उसका होगा समय पूरा
अनंत यात्रा में जुट जाएगा, हाँ ! जुट जाएगा
अर्थात् मर जायेगा जय छाङ्छा ।
hi
गेरुआ वस्त्र पहने
एक हाथ में त्रिशूल लिए
और दूसरे हाथ में कमंडल उठाए
धीरे-धीरे चला आ रहा है एक अनजान व्यक्ति
रेलवे स्टेशन की ओर
उन्हें देख कर सोच रहा हूँ मैं
क्या मैं किसी मंदिर में हँ या फिर रेलवे स्टेशन पर ?

कलेजी रंग की शर्ट पहने
दाहनी बाँह पर अंक प्लेट बांधे
सिर पर सूटकेस और हाथों में झोला लटकाए
दबे पाँव चला आ रहा है एक अजनवी
रेलवे स्टेशन की ओर
और मैं सोच रहा हूँ
अभी मैं किसी गोदाम के आगे हूँ या फिर रेलवे स्टेशन पर ?

काफ़ी कठिन है पैर रखने की जगह पाना भी
ज़मीन पर ही सोए हैं लोग इधर-उधर
बिखरे हुए हैं लोगों के झोले और तुंबे
कतिपय दौड़ रहे हैं जल्दी-जल्दी 
कतिपय बस घूम रहे हैं समय बिताने को
ऐसे अनियंत्रित और अनियोजित दृश्यों को देखकर सोच रहा हूँ मैं
यह कोई धर्मशाला है या फिर रेलवे स्टेशन ?

अपने घर जाने वाले / तीर्थयात्रा को निकले
घूमने के लिए निकले हुए / कहीं पहुँचने वाले
सज्जन और दुर्जन / भार उठवाने और उठाने वाले
सूट-बूट में सजे / नंगे पैर ही चलने को मज़बूर
अपनों को लेने आने वाले और विदाई के लिये आए हुए
भिन्न-भिन्न चेहरे, स्वभाव और लक्ष्य लिए हुए
सभी की उपस्थिति है यहाँ पर
इन सभी के बीच फँसा हुआ मैं
कहीं,  इस भीड़ में ख़ुद खोकर
लावारिस तो नहीं हो जाऊँगा, क्या इसकी ज़िम्मेदारी कोई लेगा ?

इस गोलमालमय वातावरण में एकाकार होकर
निर्मग्न सोच रहा हूँ मैं इस वक़्त
नयां दिल्ली के रेलवे स्टेशन के प्लेटफॉर्म पर खडा होकर ।
hi
नई दिल्ली आने के बाद
कोई दिन ऐसा नहीं बीता
जब शंकर मार्किट नहीं पहुँचा हूँ मैं ।
इसलिए तो नई दिल्ली, वास्तव में 
मुझे ऐसी लगती है
मानो नई दिल्ली में 
एक शंकर मार्किट है
और दूसरा मैं ।
 
शंकर मार्किट निरुद्देश्य मेरा गंतव्य
शंकर मार्किट मेरी अनियोजित यात्रा का बिंदु
पता नहीं क्यों  मैं
हमेशा ही जाया करता हूँ, और निरन्तर
एक अनजान खुशी, बगलों में लिए 
वापस लौटता हूँ ।

मैं जितनी बार भी शंकर मार्किट पहुँचता हूँ
उतनी ही बार सूचिकारों के सामने होता हूँ
जब मैं उनके सामने पहुँचता हूँ
स्मित मुस्कान संग स्वागत करते हैं वे
और खाली कुर्सी पर बैठने का अनुरोध भी ।

सुबह-सुबह पहुँचता हूँ जब
वे कर्मशील सूचिकार
दूध, चायपत्ती
और चीनी सी रहे होते हैं
दोपहर के समय पहुँचता हूँ जब
वे स्वाभलंबी सूचिकार
नून, तेल औ आटा सी रहे होते हैं
और शाम के वक़्त पहुँचता हूँ जब
सब्ज़ी, मसाला, चावल आदि सी रहे होते हैं । 
इसी तरह वे सूचिकार
परिचित-अपरिचित सभी के 
हर्ष सीते हैं, ग़म सीते हैं
सुंदरता सीते हैं, खास सीते हैं
राजनीति सीते हैं, कूटनीति सीते हैं
समय का काटामय बन कर
सूर्य की किरण जैसी सूई में
संवेदन की धागों की मदद से
विभाजित समय को जोड़ते हैं हरदम ।
 
वैसे तो देखने वाले कहा करते हैं 
वे सूचिकार 
अपने ही परिवार के लिए सीते हैं
अपने गुज़ारे के लिए सीते हैं
और छिन्न-भिन्न हो कर अपनी ही उम्र को 
जाने-अनजाने सी रहे होते हैं
लेकिन जो बात मेरी समझ से परे है
क्यों सूचिकार की कंधे से फटी है 
जो उसने पहनी कमीज़ है?
hi
क्नॉट प्लेस में तुम और मैं
पीपल की छाँव के नीचे
लताओं की शीतलता में
क्नॉट प्लेस की व्यस्त सड़क पर

अभी गर्मी ने पंख फैलाने शुरू ही किए हैं
इस रंगीन समय में
तुम और मैं चल रहे हैं
एक आनंद का क्षण
भोग रहा हूँ, ऐसा लगे मुझे ।
 
बसें 
ऑटो
मोटरसाइकिलें 
चलायमान गति और
मेरे ह्रदय की धड़कनें
अबूझ ताल में
उन जैसे ही चल रही हैं सुखद एहसास लिए
पता नहीं क्यों, तरंगित हो रहा हूँ मैं अभी
क्नॉट प्लेस में
तुम और मैं जब चले जा रहे हैं ।
 
क्नॉट प्लेस के फुटपाथ पर
कपड़े और अन्य सामान बेचने वालों
और ख़रीदने वालों की जमात है
गर्मा-गरम आलू की टिक्कियाँ और वेजिटेबल पैटीज
बेचने वालों की है भीड़
पर्स,  मोजा और रूमाल
भिड़ाने वालों की लाइन लगी है

भीड के बीच में होकर भी 
क्नॉट प्लेस में चलते हुए
कल्पना के किसी सुदूर संसार में चलने जैसा
लग रहा है मुझे इस समय
तुम्हारे साथ चलते हुए भी।
 
दो किनारों के बीच में बहने वाली
एक नदी जैसे
दुकानों और भीड़ के बीचोंबीच होकर भी
चुपचाप चल रहे हैं मैं और तुम 
न कोई कुछ पूछता है हमें
फिर भी अपरिचित चेहरों की भीड़ के साथ
कभी कंधे जोड़ के 
कभी पैरों को टकराते
इस तरह चलते-चलते
कहाँ ? पहुँचेंगे हाँ, हम
फिर भी हमारी यात्रा जारी है
अभी और कितना बाकी होगा हाँ! चलना?
hi
हिंदी में बात करता है पहाड़गंज
बोलता है उर्दू, पंजाबी और नेपाली भी
अंग्रेज़ी तो बहुत ही अच्छी तरह समझता है
जापानी और जर्मनी भाषा का भी रखता है ज्ञान 
फ्रेंच और इटालियन भाषा में दखल नहीं है, ऐसा भी नहीं है

नहीं तो कैसे चलेंगे रेस्टोरेंट और होटल
लॉज, कैफे और साइवर-कैफे
खुदरा और क्युरियो की दुकानें
किसने कैसे समझा है पहाड़गंज को 
यह बात तो मुझे पता ही नहीं चला ।

सुबह के समय एकदम शांत होकर
गहरी नींद में सोया हुआ होता है
दिनभर जल्दबाज़ी पर सवार, पसीना पोंछते दौड़ता है
साँझ में आगंतुक सभी को
रेस्टोरेंट में चुलेई निम्तो है करता ।

जब घोर अंधेरा आँगन में जाता है उतर
कर्फ्यू लगने का इशारा करते
सभी को हटाता है और
निंद्रा देवी की गोद में मस्त लीन हो जाता है पहाड़गंज ।
 
पहली बार अगर आएँ हैं पहाडगंज में
बड़े ही दयालु, मायालु और मिलनसार
अनुभूति होगी आपको इसमें कोई शंका ही नहीं
क्योंकि पहाड़गंज आपको हाथ पकड़कर 
रेस्टोरेंट के काठ के बैंचों पर बिठाता है
बारह रुपये में भरपेट भात मिलता है कहकर
बेशर्म होकर  डेढ सौ रुपये माँगता है
इतने में ही बात कहाँ ख़त्म होती है महामान्य
प्रत्येक दुकानदार
आदमी का रूप, रंग और चेहरा
भाषा, बोली और लाइव अनुसार
समान का मूल्य समेत बताता है पहाडगंज ।
 
पहाडगंज बाजार की सड़कें
इतनी चौड़ी नहीं हैं
क्लेव मेन बाजार और नेहरू मार्ग पर
छोटी कार, ऑटो और रिक्शा फिरते हैं
फुटपाथ पर चलने वालों के कदम-कदम पर
घूमंतु खुदरा व्यापारी सामान भिड़ाते हैं
कतिपय भिखारी हाथ फैलाए आपका पीछा करते हैं

हाँ, सच पर्यटकों का इंतज़ार करते हैं
काठमांडो के बसंतपुर और ठमेल जैसे
बोन जर्मनी के व्याड गोडेसवर्ग में
मार्क-मार्क कह कर जिप्सियों के चिल्लाने जैसा।
 
मैंने सरसरी निगाह से जिस पहाड़गंज को देखा
और मेरे सतही रूप में समझे पहाडगंज से 
दूसरों के समझे और भोगे हुए से भिन्न हो सकता है
लेकिन मैंने जिसे जाना, भोगा और छुआ
यथार्थ का प्रतिबिंब कहने को यही है पहाड़गंज।
hi
आकाश का रंग उधार मांगकर
नीले रंग में बहने वाली टिस्टा
आसपास के हरे जंगल और
ज़मीन ना छोडने वाले चाय के पौधे
विशाल भवन, झोपडियाँ
निर्जन, बस्ती और शहर
सभी को निमिषभर मिलते और छोड़ते
निरंतर यात्रा में जुटा हुआ हूँ मैं
जय गाँव पहुँचने के लिये ।

जय गाँव कोई अद्भुत स्थान नहीं है
जय गाँव नहीं पहुँचा तो कुछ बिगड़ जाएगा ऐसा भी नहीं है
फिर भी जय गाँव होकर ही भूटान आता है भारत में
जय गाँव हो कर ही भारत जाता है भूटान में ।

किसे क्या पता ?
कितनों के सपने साकार हुए होंगे
जय गाँव को छुकर
कितनों के भविष्य अंधकार में डूबे होंगे
जय गाँव पहँचकर ।

दूसरों का क्या हुआ, क्या नहीं हुआ
लेकिन ख़ुद को अंधकार होने से पहले ही
पहुँचना है जय गाँव
इसलिए डुवर्स, भूटान रोड, हाँसिमारा
नेताजी सुभाष रोड होकर बढ़ते हुए
मुस्कुराते हुए देखी ऊँची संपन्नता
चौडे रास्तों पर दौड़ते देखा विकास को 
अभी और कितनी खींची जानी हैं भविष्य में सुनहली रेखाएँ
काग़ज़ के खाली पन्ने जैसे जय गाँव की छाती पर।
 
यात्रा में कोई शिथिलता नहीं है
शायद गोधूली आगे ही पहुँच जाऊँगा मैं जय गाँव
और देखूँगा आमने-सामने
फिन्सोलिंङ गेट और जय गाँव को 
और उन दोनों के बीच में बैठकर खिचूँगा फोटो
विभाजित आकाश और ज़मीन पर
मुझे पता ही नहीं चलेगा
किधर होगी वह ज़मीन जिसे  मैंने छुआ, और
किधर होगा वह आसमान जिसे ओढ़ूँगा मैं ?
hi
कंचनजंघा 
लजाते हुए 
मुस्कुरा रही है

सूर्य की सुनहरी किरणों का स्पर्श पाकर
एक सुंदर महल की दीवार पर
चिपका हुए  अमूर्त कला जैसे शहर की
एक सुबह
सुंदर सुबह
गंगकोट की एक सुबह ।

रानी पुल के नीचे बहती रानी नदी
काकाकुल जैसे ही नीचे झाँकता गणेश टोक
बीच के एम०जी०एम० मार्ग की चहलपहल में
चुपचाप खुद को सम्मिलित करते हुए
चाय की चुस्कियाँ लेते
बिताई हुई सुबह
बहुत ही आनंदित सुबह
गंगटोक की एक सुबह ।

डेवलपमेंट एरिया और
लालबाज़ार में उतरती पदचाप
किसी समूह द्वारा तालियाँ बजाने जैसा गुंजन
कानों में 
समूह से निकली हुई कर्णप्रिय आवाज़
संगीत के मधुर तरंग जैसा ही सुनाई पड़ता है एक सुर
 
मानो चंद्रमा अपना उजाला अभी उठा भी न पाया हो
यहाँ से
और उतर आई है सुबह एकाएक

क्यों, कविता लिखने की ज़रूरत है मुझे?
कविता से सुंदर है यहाँ की सुबह
अर्थात् 
हिमालयी राज्य सिक्किम की यह सुबह
गंगटोक की एक सुबह ।
hi
सिलिगुडी !
हिलकार्ट रोड और सेवक रोड बनकर
फैले हुए तुम्हारी नसों के सहारे
केवल नीचे की ओर ही बहने, तरल जैसे गुण लिए
चला ही जा रहा हूँ मैं इस समय

सूर्योदय भी हो चुका है
लेकिन तुम अभी तक जगी नहीं हो सिलिगुडी?
मुझे चिंता हो रही है तुम्हारी
तुम्हारी तबीयत तो ठीक है ना?

उपचार के लिए काकरिभट्टा आने वाले
रेल में चढ़ने के लिये आने वाले फिन्सोलिङ
प्यार की खोज में दार्जिलिंग उतरने वाले
खरीदारी के लिये गंगटोक आने वाले
आ पहुँचे हैं सभी

केवल तुम ही अभी तक 
उवासी लेते हिलकार्ट रोड पर
हिमालय दर्पण, टाइम्स ऑफ इंडिया
और कई फिल्मी पत्रिकाएँ
चाय, पूरी और सब्जियाँ
बेच रहे हो ठेलागाडी पर रखकर

सिलिगुडी
जगने में देरी नहीं हुई है अभी तक?

तुम्हे पता है सिलिगुडी!
क्या कर रहे हैं अभी प्रधाननगर, गुरुंग बस्ती और 
सालुगाडा
और क्या सोच रहे हैं महानदी के किनारे
चुपचाप बैठे लोग?
hi
अहा! कितने सुंदर अक्षर
रंग-बिरंगे गुलाब के फूल
खिले हों जैसे 
सफेद काग़ज़ पर
एकांत में बैठकर
जब नाम तुम्हारा लिखता हूँ ।

अनार के दाने जैसे पंक्तिबद्ध और घुले-मिले
जवाहरात-से  चुन कर
उन सुंदर अक्षरों की माला गूँथते हुए
किस माली ने सुझाया होगा तुम्हारा नाम ?
अहा! कितना अच्छा है तुम्हारा नाम !

उच्चारण करते हुए आनंदविभोर करने वाला
हमेशा गुनगुनाता रहूँ / सुनता ही रहूँ सदा 
संगीतमय ध्वनि में गूँजने वाला
किस संगीतकार ने रखा होगा ?
अहा! मंत्रमुग्ध करने वाले जादूगर जैसा है तुम्हारा नाम !

काग़ज़ के पन्नों को पढ़ते हुए
रंगीन पंख फैलाकर निर्भीकतापूर्वक नाचने वाले
मयूर का आभास दिलाने वाला
दु:ख के समय को याद करने पर
सांत्वना का मल्हम जैसा
सुंदर अक्षरों के समूह से श्रृंगारित
अहा ! और अधिक क्या कहूँ !
मेरे जीवन का अभिन्न अंग बन गया है तुम्हारा नाम ।
hi
अंधेरे की ख़ुशबू और रंग
प्रेमियों को सबसे प्रिय है
कोई कुछ भी कहे
सतही अनुमान से शुरू होता है और
अदृश्य गहराई में रहना चाहता है प्रेम ।

प्रेम में बीतने वाले दिनों से
आने वाली साँझे प्रिय होती हैं
इसलिए ज्ञानी सुनाया करते हैं
उजले दिनों से ज़्यादा
अँधेरी सांझों में आकार पाता है प्रेम ।

प्रेम और अंधेरे में संबंध है गहरा 
इसलिए अंधेरे के बिना प्रेम हो ही नहीं सकता
ऐसा बताते हैं भुक्तभोगी
आकारहीन उजाले में
साधारणत: प्रेम अपना प्रमाण छोड ही नहीं पाता ।

हाँ ! सच है प्रिये
पहली बार तुमसे मिलने पर मुझे
कभी-कभी लगा कि मुझे मोतियाबिंदू हो गया है और
फिर धीरे-धीरे पूरी चेतना ही खोने लगी जैसे
वैसे तो अनुभवी भी यही कहा करते हैं
क्योंकि प्रेम है ही अंधा और
अंधेरे, विश्वास और सहमति में खिलता और बचता है प्रेम ।
hi
सच ! क्या हो गया है मुझे 
इन दिनों !

पता नहीं क्यों
तुम्हारी मुस्कुराहट को
महिना, वर्ष और दशक से गुणा करने का मन होता है
मेरा मन मोबाइल फ़ोन उठाकर
सेटलाइट में मिश्रित होकर आने वाली
तुम्हारे स्वर की प्रतीक्षा में तड़पता है ।

सच ! क्या हो गया है मुझे 
इन दिनों !

तुम्हारे स्वर के लिए
मन चुपचाप इंद्रधनुषी रंग में परिणत हो जाता है
रास्ते में इधर-उधर फैले पेड़ बनकर
तुम्हारे स्वागत को रहता है हरदम तैयार
आँखें खुली रहती हैं सदा 
और, दोनों कान स्वागत द्वार हैं जैसे
फिर भी
न ही तुम सशरीर आई हो मेरे पास
और न ही तुम्हारी आवाज़ ।

सच ! क्या हो गया है मुझे 
इन दिनों !
hi
सुनो ! मेरी प्रिये !!

तुम और मैं
रोबिन चश्मे के दो शीशे
गर्म ऊन के दो दस्ताने
विमल कंपनी के दो मोजे
लेकिन पहनने वाला
शरीर है एक ।
hi
मेरे कान चुंबकीय हैं
मेरी आँखें सजग हैं
मेरा ह्रदय एकदम संवेदनशील है
इसलिये विश्वास करो प्रिये
मैं समझता हूँ तुम्हारी
मौन वाणी ।

वैसे तो मैं कोई कुशल वैज्ञानिक नहीं हूँ
शास्त्रवेत्ता पंडित भी नहीं हूँ
न ही भविष्य जानने वाला कोई ज्योतिष ही हूँ
फिर भी विश्वास करो प्रिये
मैं समझता हूँ तुम्हारी
मौन वाणी ।

नि:छल हैं तुम्हारी आँखें
आडंबरविहीन हैं तुम्हारा चेहरा
पारदर्शी है तुम्हारा ह्रदय
इसलिये विश्वास करो प्रिये
मैं समझता हूँ तुम्हारी
मौन वाणी ।

चमकते हुए चेहरे से
प्रकट तुम्हारी खुशियाँ
चंचल तुम्हारी भौंहें
आतुर हैं जो शब्द कहने को
खुशी से कंपित तुम्हारे होंठ
जो गुनगुनाते हैं अमूक शब्द
सब कुछ सब कुछ समझता हूँ
इसलिये विश्वास करो प्रिये
मैं समझता हूँ तुम्हारी 
मौन वाणी।
hi
तुमने
कोई पुरस्कार नहीं दिया
तगमा नहीं दिया
भौतिक धन संपत्ति नहीं दी
इनसे भी अमूल्य 
नि:स्वार्थ प्रेम दिया ।

इसके लिये
आखिर क्या दूँ मैं तुम्हें? 
फकत एक शब्द देना चाहता हूं-

'धन्यवाद"।
hi
आँख
नाक 
चमडी
ह्रदय
समग्र में शरीर है प्रेम ।

देखना 
सूँघना
स्पर्श
धड़कन
जीवन की अनुभूति है प्रेम ।

अर्थात्
दरवाजे के दो पल्लों को
खिड़की की दो खापों को 
जोड़ने वाली
चिटकिनी और 
अंतरताप में 
मधुर संबंध बताने वाला
स्वाभाविक क्रिया है प्रेम ।
hi
किसी भी प्रतियोगिता में
कभी भी / कहीं भी
पक्ष और विपक्ष होने ही होंगे
अंत में
सुनिश्चित ही है
एक की जीत
और दूसरे की हार ।

लेकिन
अपवाद के रूप में
प्रेम की दौड़ में भी 
पक्ष और विपक्ष में विभक्त  करने पर
या तो दोनों की हार होगी
या तो दोनों की जीत ।
hi
मुझे मालूम नहीं
शायद याद करने की भी कोई हद होती होगी
सीमा होती होगी
समय होता होगा
फिर भी पता नहीं क्यों मैं
हरपल याद करता रहता हूँ तुम्हें ।

शायद मेरी यादें
एम्बुस में पड़कर
यहीं कहीं छटपटा रही हैं
शायद, कर्फ्यू के आदेश से
यहीं कहीं रूक तो नहीं गईं ?
मुझे रत्ती भर भी पता नहीं 
मेरी यादें
बीच रास्ते में ही खो रही हैं कहीं ?

तुम्हारी यादें
कभी एकांत में भी भीड़ बनकर आती हैं
भूख की तरह हरदम जगने वाली / बढ़ने वाली
तुम्हारी प्यारी-सी यादों ने
मेरा बुरा हाल कर दिया
आशा, भरोसा ही मर चुके
इसीलिये तो 
इस समय
ऐसा लग रहा है मुझे-
तुम्हारी यादों की सौगात
क्यों न तुम्हें ही उपहार में भेज दूं ?
hi
ओ, मेरी प्रियतमा!
मेरी आँखों का प्रथम विश्रामालय है तुम्हारा चेहरा
मीठे पकवान का कारखाना है तुम्हारी नज़र
अधिक क्या कहूँ
मेरी खुशी का अव्वल स्रोत है तुम्हारी मुस्कान ।

मेरी प्रिये
लोरी जैसी ही लगती है तुम्हारी बोली
आकर्षक नृत्य जैसी ही लगती है तुम्हारी चाल
विश्वास करो
सबसे अच्छा लगता है मुझे
लज्जावती झाड़ की तरह
लजाने वाली तुम्हारी अदा ।
इसीलिये तो तुम सूर्य
और खुद सूरजमुखी फूल होने की 
मीठी आभास की आँधी
सदा-सदा बहती है मेरे अंदर।
hi
मंदिरों में
देवताओं की मूर्तियाँ हैं
दीये हैं
घंटियाँ हैं
पूजारी हैं
भक्तों की भीड़ है ।

और 
उससे भी दूर
उससे भी ऊपर
मंदिर के
शीर्ष और माथे पर
सजे हुये हैं कलापूर्ण कामुक चित्र ।

ठीस इस समय

मंदिर के एक कोने पर खड़े होकर
जीवन और प्रेम की परिभाषा खोज रहा हूँ मैं
शायद
आस्था और प्रेम के / दो तरफ रखे मीठे फल
शायद मंदिर ही हैं
ऐसा रहा है मुझे ।
hi
मैंने सोचा
कई तरह से सोचा ।
आंदोलित हुए मन से सोचा / शांत मन से सोचा
उठकर सोचा / सोते हुये सोचा
एकांत में सोचा / कोलाहल में सोचा
तृप्त होकर सोचा / निराहार  सोचा
उजाले में सोचा / अंधेरे में सोचा
विपनामा में सोचा / सपने में सोचा
प्रत्येक पल सोचने पर
सोचते-सोचते
मेरे ह्रदय में बनी
विशाल तुम्हारी प्रतिमा को  
साक्षी रखकर
हमारे प्रेम की  
सच्चाई रगड़ने के लिए
मेरे पैर की बूढ़ी अंगुली 
एकदम तैयार है
क्या तुम भी तैयार हो?
hi
यहाँ और वहाँ
वहाँ और यहाँ

न किसी भूमि पर यातायात की सुविधा है
न ही हवाई-सेवा
फिर भी चकित हूँ मैं
बारिश में फूलने वाले फूल की तरह
आती रहती है 
तुम्हारी याद ।

यहाँ और वहाँ के बीच में-

छोटे / बडे पहाड़ हैं
ट्रैफिक नियमों वाली
छोटी / बड़ी सड़कें हैं
फिर भी
अविरल बहने वाली नदी बनकर
आती रहती है
तुम्हारी याद ।
hi
मेरे चेहरे पर
ख़ुशी के क्षण आ रहे हैं
मेरी आँखों में
इंद्रधनुषी रंगों का झूलना / हर्ष के लहरों का आना
तुम कुछ भी समझो
और कुछ भी नहीं है
कारण तुम ही हो
केवल तुम ही हो ।

अप्रत्याशित ख़ुशी से
स्वत:स्फूर्त नाचने लगे हैं मेरे पाँव
शरीर एकदम से हिलने-डुलने लगा है
ऊपर, और ऊपर उड़ने की चाह / ख़ुशी से हिलना
तुम कुछ भी समझो
और कुछ भी नहीं
कारण तुम ही हो
केवल तुम हो ।
संपूर्णता में तुम
मेरे जीवन की पूर्णाधार हो
क्योंकि 
फ़कत ध्वनि हूँ मैं
कान बनकर आओ तुम ।
hi
आइने की फिसलन जैसी सतह
बेदाग तुम्हारे चेहरे रूपी पन्ने पर
प्रेम के बहुमूल्य सूत्र लिखने का मन करता है ।

गुलाबी, सुंदर और आकर्षक
तुम्हारे प्यारे अनुहार रूपी बगीचे को
पलक झपके बिना देखते रहने का मन करता है ।

बिना झूठ बोले, गर कहूँ तो मेरी प्रिये
रजिस्ट्ररी करा कर तुम्हारा चेहरा
अपने दिल के अंदर फ्रेम में सजाकर 
हमेशा-हमेशा के लिये रखने का मन करता है ।
hi
सुनो ना मेरी प्राण प्रिय !
बहुत हैं तुम्हारी मनपसंद बातें
बहुत हैं तुम्हारे अनुसरण करने वाली बातें
अनगिनत हैं तुम्हे कहने वाली बातें ।

सुनो ना मेरी प्राण प्रिय!
विस्तारित रूप में कहने लगूँ तो
महाकाव्य या उपन्यास ही बन जाएगा
धैर्य का बाँध फूटकर 
कहीं इधर-उधर बहने न लग जाए ।
इसीलिए
हाइकू शैली में ही कहता हूँ
सुनो न मेरी प्राण प्रिय
रात को अपना ही समझकर
संवेदना में रोने वाली
ओस की बूंदों के साथ आँसू बदलकर
निर्दम्भ मुस्कुराने वाली
फूल जैसी तुम्हारी वाणी
बहुत ही अच्छी लगती है मुझे ।
